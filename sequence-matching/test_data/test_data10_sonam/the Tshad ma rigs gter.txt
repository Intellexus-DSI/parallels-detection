<B 1a> <D 1a> <G 1> Tshad ma rigs gter bzhugs || 
<B 1b> <D 1b> <G 2> rgya gar skad du | pra mā ṇa yuk ti ni  dhi| 
bod skad du | tshad ma rigs pa’i gter | 
’phags pa ’jam dpal gzhon nur gyur pa la gus pas phyag ’tshal lo || 

shes bya thams cad gzigs pa’i spyan yangs pa || 
’gro kun dge legs sgrub pa’i thugs rje can ||
bsam yas phrin las mdzad pa’i stobs mnga’ ba ||
’jam mgon bla ma’i zhabs la mgos phyag ’tshal ||{1}

blo gros spyi gtsug yon tan nor bu’i rgyan gyis spras ||
bden gnyis ro ’dzin stong nyid phuṭ sgra’i sgra sgrogs shing ||
mkhyen brtse’i lta zer phas rgol skye bos mi bzod pa ||
blo gsal rgya mtsho’i rgyan gyur dpal ldan klu dbang rgyal || {2}

gangs ri’i khrod ’dir mkhas pa’i rgyu skar bye ba brgyas ||
dpal ldan grags pa’i gsung rab padmo kha phye mod ||
gang blo’i nyi ’od snang bas ma khyab de srid du ||
<G 3>gzhung lugs dgongs don ge sar snying po gsal ma nus || {3}

chos kyi grags pa’i bzhed gzhung ji lta bar ||
blo gros gsal ba’i mig gis legs mthong nas ||
shes ldan gzu bor gnas pa don gnyer ba || 
gzhan la brtse ba’i bsam pas ’di bshad do || {4}

<D 2a>yul gyi mtshan nyid blos rig bya ||
don spyi dang ni med snang gnyis ||
yul yin zhe na de ’dzin gyi ||
shes pa gnyis po ’khrul bar ’gal || {1.1}

yul yod na yang thag pa la ||
sbrul ’dzin bzhin du ’khrul zhe <B 2a>na ||
khrar ’dzin yul yod phyir ma ’khrul ||
yul med pas na sbrul ’dzin ’khrul || {1.2}

snang yul gnyis po shes pa las ||
tha dad yin na yul rung bar ||
gnas pa’i gang zag gzhan gyis kyang ||
mthong ’gyur bum pa la sogs bzhin || {1.3}

don nyid yin yang lus kyi nang ||
mi mthong bzhin du ’khrul snang gnyis ||
bdag la rtag tu ’brel ba’i phyir ||
gzhan gyis rtogs pa med ce na || {1.4}
nang gi lus ni yul rung min ||
des na rang gis kyang mi <G 4> mthong ||
rang dang rtag tu ’brel bas na ||
gnyis po’ang yul rung min zhe na || {1.5}

rang blo kho na dang ’brel phyir ||
brjod kyang gzhan gyis rtogs mi ’gyur ||
rang rang blo dang ’brel ba’i phyir ||
brjod pas de nyid rtogs shes na || {1.6}

gang zag gnyis kyi brjod bya’i don ||
so so yin phyir sbyor mi nus ||
gang zag so so la yod pa’i ||
sems kyi rnam pa <D 2b>gnyis ’dra bas || {1.7}

’dra la gcig tu zhen pa la ||
tha snyad sbyor phyir mi ’gal na ||
rang la shar na rang yul yin ||
ma shar na ni de yul min || {1.8}

des na tha dad gzung ba la ||
gcig tu ’dzin pa ga la srid ||
tha dad yin yang yul gcig tu ||
’khrul ba’i sgo nas ’dzin zhe na || {1.9}

gcig tu ’dzin pa ’khrul pa’i phyir ||
gzung yul med par grub pa yin ||
rigs pas brtags na med bzhin du ||
da dung phal <G 5>cher yul du zhen || {1.10}

sor mo’i rtse mos bstan pa <B 2b> na || 
nam mkha’ mthong zhes blun po ’khrul ||
bar skabs kyi tshigs su bcad pa’o ||	
gzhal bya rang mtshan gcig kho na || 
yul gnyis bzhed pas gnod ce na || {1.11}

’jug tshul sgo nas rang spyi gnyis ||
med pa’ang gzhal byar mtshungs she na ||
de la yul gyi dgos nus med || 
skra sogs snang ba blo nyid yin || {1.12}

skrar snang don la grub pa med ||
de ni dngos por yod med ces ||
rtog pas dpyod na spyi mtshan yin || 
dngos med gnyis po rang rig gis | {1.13}

shugs las grub pas bsal zhe na ||
’khrul shes gnyis la yul med cing ||
rang rig gis ni myong ba’i phyir || 
shes pa nyid yin de yang ni || {1.14}

med pa ’dzin phyir ’khrul shes yin ||
rang mtshan min pa’i yul med na ||
dngos med gzhal byar ’gal zhe na || 
dgag bya dngos por yod med ces || {1.15}

sgrub pa’i phyir na ’gal ba med ||
phyi yi gzung yul mkhas pas bkag |
shes pa’i gzung yul ’dir mi srid || 
des na gzhal bya gcig nyid kyang || {1.16}

mi ’thad ces ni ’ga’ zhig smra ||
ngo bo nyid dang dbang phyug dang ||
gtso bo rdul dang rnam rig dang || 
rten ’brel yin zhes grub pa’i mtha’|| {1.17}

tha dad rang gzhan sde pa ’dod ||
<D 3a> chod pa min phyir rnam shes min ||
dbang po rten bcas lta byed lo || 
bems po yin phyir lta byed min || {1.18}

dus mnyam pa la ’brel ba med||
yul dang rnam shes dus mnyam ni ||
gzung ’dzin yin zhes gangs can pa ||
dus mnyam phyir na ’brel ba med || {1.19}

rgyu med pa la rnam shes ’gal ||
skad cig snga ma’i yul rgyu yin ||
dus mnyam gzung yul yin zhe na || 
yul las <G 6> skyes phyir rnam shes grub || {1.20}

de la dus mnyam dgos pa med ||
<B 3a> yul dang dbang po yid la byed ||
de las skyes pa rnam shes yin || 
zas sogs bu yi rgyu yin yang || {1.21}

pha ma’i gzugs bzhin yul ’drar skye ||
des na yul la ’bras bu gnyis ||
blo yang tshul gnyis yin par ’dod || 
gcig dang du ma bral ba’i phyir || {1.22}

don med des na rnam pa’ang med ||
kun rdzob ’jig rten grags pa la ||
brten na tshad ma’i rnam gzhag ’gal || 
gsal dang lhan cig dmigs pas ’grub || {1.23}

lhan cig dmigs la gzhan mi srid ||
rdzas gzhan yin na rtags mi srid ||
zla gnyis snang bzhin sngo ’dzin yang || 
gzhan la mtha’ gzhan bkag pas khegs || {1.24}

sems rgyun yan lag can dang mtshungs ||
skad cig rdul gyi cha shas bzhin ||
des na skad cig gsum bdag phyir || 
gcig dang du ma bral zhes zer || {1.25}

skad cig gsum gyi bdag nyid phyir ||
skad cig gcig pa mi srid ’gyur ||
skad cig gcig pa mi srid na || 
gsum gyi bdag nyid yin pa nyams || {1.26}

rags pa gcig char bskor bas na ||
dbus kyi rdul phran cha bcas ’gyur ||
dus gsum gcig char mi skye bas || 
da lta’i skad cig cha med yin || {1.27}

don du snang ba blo nyid yin ||
snang ba de nyid phyi na med ||
bag chags brtan dang mi brtan las || 
bden dang <D 3b> rdzun pa’i rnam gzhag byed || {1.28}

ji srid phyi rol khas len pa ||
de srid rgyu la gzung yul zer ||
shes bya nang gir zhugs <B 3b> pa na || 
yul dang yul can grub pa med || 
bsdu ba’i tshigs su  bcad pa’o || {1.29}

tshad ma rigs pa’i gter las yul brtag pa’i rab tu byed pa ste dang po’o || ||

A Critical Edition of the Second Chapter

blo yi mtshan nyid rig pa yin ||
yul sogs sgo nas du mar ’gyur ||
<G 7> shes pa’i sgo nas rang rig gcig |
yid dpyod snang la ma nges dang || {2.1}

bcad shes log shes the tshom lnga ||
yid dpyod rtags la gtan mi ltos ||
dam bca’ tsam yin the tshom ’gyur ||
rtags la ltos na yang dag gam || {2.2}

ltar snang gsum las ’da’ ba med ||
rgyu mtshan can gyi yid dbyod gnyis ||
ltar snang gsum du mi ’du na ||
gtan tshigs ltar snang bzhi par ’gyur || {2.3}       

yid dpyod ltar snang ma yin na ||
tshad ma gsum pa srid par ’gyur ||
bden pa nges kyang tshad min na ||
rjes su dpag pa’ang min par ’gyur || {2.4}

nges kyang sgro ’dogs mi gcod na ||
gnod bya gnod byed min par ’gyur ||
nges pa med kyang bden rdzun dang ||
som nyi’i blo gsum mi ’gal na || {2.5}

nges pa med na yid dpyod nyams ||
gnyis su ’gyur na the tshom dka’ ||
yang na bden pa’i yid dpyod ltar ||
log pa’i yid dpyod cis mi ’thad || {2.6}

’dod na yid dpyod bden pa nyams ||
min na snga ma’ang min par mtshungs ||
gnyis kar dogs na the tshom ’gyur ||
gal te srid na grangs nges ’jig | {2.7}

log shes yin na yid dpyod kyang ||
tshad ma nyid ’gyur mtshungs phyir ro ||
gal te rgyu mtshan med pa yi ||
yid dpyod bden na kun bden ’gyur || {2.8}

<B 4a> gal te log pa’i rgyu mtshan can ||
yid dpyod yin na gzhung dang ’gal ||
rang gzhan <D 4a>sde pa’i lung las rtogs ||
blo rigs bzhir ’dus yid dpyod min || {2.9}

gal te snang la ma nges pa ||
tshad ma min na mngon sum kun ||
tshad mar min ’gyur mngon sum la ||
nges pa nyid ni bkag phyir ro || {2.10} 
 
bcad shes rigs pas mtha’ bcad na ||
ma rtogs pa dang log rtog dang ||
<G 8> yang na tshad ma nyid ’gyur gyi ||
de las gzhan pa’i blo mi srid || {2.11}

mngon sum rtog bral da ltar ba ||
bcad shes ’das pa dran pa yin ||
yul dus ’dzin stangs ’gal ba la ||
gzhi mthun pa ni ga la srid || {2.12}

rigs rgyun ’dzin pa mngon sum ste ||
rjes shes bcad shes yin zhe na ||
rigs ni mngon sum yul ma yin ||
mthong ba’i don la rjes shes med || {2.13}

’gal ba’i phyir na gzhi mthun med ||
mngon sum yin phyir dran pa min ||
rigs ni dbang po’i yul du ’gal ||
mthong ba snga phyi khyad par med || {2.14}
nges pa yod na mngon sum min ||
’dra bar ’dzin pa rtog pa yin ||
des na mngon sum bcad shes dang ||
gzhi mthun rigs pa shes pas bkag | 
ces bya ba ni bsdu ba’i tshigs su bcad pa’o || {2.15}

yul dang dbang po’i rdul phra rab ||
tshogs pa’i skad cig ji snyed kyis ||
myong ba’i rnam shes gang bskyed pa || 
so so skye bo’i mngon sum <B 4b> yin || {2.16}

grangs kyi dbye bsdu ji snyed pa ||
rigs kyi dbye bas byas pa yin ||
nang gi dbye bsdu ji snyed pa || 
de yi khongs su gtogs par bzhed ||
bar skabs kyi tshigs su bcad pa’o || {2.17}

mi slu ma grub tshad ma min ||
ma rtogs log rtogs the tshom ste || 
tshad ma’i ’gal zla rnam pa gsum ||
’jug tshul sgo nas phye ba yin || {2.18}

ngo bo’i sgo nas bsdu na gcig |
de dang de min ’dzin pas stong || 
ma rtogs pa yin dbye na gsum ||
ma zhugs pa dang ma rdzogs dang || {2.19}

rdzogs par gyur kyang ma rnyed pa’o ||
der ’dzin pa la de min gyis || 
gnod pa log shes dbye na gnyis ||
rtog pa dang ni rtog <D 4b> med de || {2.20}

so sor phye na rnam pa lnga ||
der ’dzin na yang de min srid || 
the tshom nyid yin dbye na <G 9>gnyis ||
mngon du gyur dang bag la nyal || {2.21}

cha mnyam pa dang shas cher ’dzin ||	
tshad ma’i shes pa gnyis po yang |
rang rig tshad ma kho nar ’dus ||
tshad ma min pa gsum po yang || {2.22}

ma rtogs pa las don gzhan min ||
zhes bya ba ni bsdu ba’i tshigs su bcad pa’o || {2.23}

tshad ma rigs pa’i gter las blo brtag pa’i rab tu byed pa ste gnyis pa’o || ||

A Critical Edition of the Third Chapter

rang mtshan ’dzin pa rtog med de ||
spyi ’dzin pa ni rtog pa yin ||
de la rang mtshan dngos po ste ||
spyi ni dngos por grub pa med || {3.1}

rdzas dang ldog pa spyi bye brag |
sgrub dang gzhan sel rtog mi rtog |
gzhan dag rnam gzhag gzhan du ’chad ||
kho bo gzhung bzhin <B 5a> ’chad par ’dod || {3.2}

rjes dpag dngos por mi ’dzin pas ||
de la rdzas chos ’thad ma yin ||
sel ba yin phyir rjes dpag ni ||
ldog pa’i sgo nas grub par bzhed || {3.3}

gzhan dang rang gi dngos po las ||
ldog par byed pa spyi bye brag |
thad ka dang ni gong ma yi ||
spyi dang bye brag gnyis gnyis yod || {3.4}

thad ka’i bye brag rdzas tha dad ||
gong ma’i bye brag gcig pa bkag |
kha cig tha dad yin zhes zer ||
tha dad snang rung med pas khegs || {3.5}

la las rdzas gcig yin zhes zer ||
rdzas gcig na yang snang rung min ||
yul dus rnam pa ’gal ba yi ||
bye brag spyi gcig dang ’brel na || {3.6}

skye ’jig ngo bo gcig tu ’gyur ||
min na gcig la cha gnyis ’gal ||
spyi dang bye brag rdzas gcig na ||
yan lag can yang ji ltar dgag | {3.7}

dbang po’ang rtog bcas nyid du thal ||
’gal ba kun kyang rdzas gcig ’gyur ||
bye brag re re dang ’brel ba’i ||
spyi yang du ma yod ce na || {3.8}

mtshan nyid mi ’grub dgag <G 10> sgrub kyi ||
rnam par gzhag pa’ang ’jig par <D 5a> ’gyur ||
mtshan nyid mtshungs pa’i spyi gcig dang ||
bye brag rdzas gcig yin no lo || {3.9}

mtshungs pa rtog pas sbyor ba yin ||
rtog pa’i blo chos don la med ||
don la ’dra ba yod na ni ||
sngon med mthong na’ang ’dra bar ’gyur || {3.10}

mtshungs la dngos po gcig mi srid ||
gcig ma yin la spyi sgra med ||
blo la spyi gcig ma shar na ||
mtshungs par rtog kyang spyir mi rung || {3.11}

phyogs re ’dra ba kun la yod ||
thams cad ’dra ba gang <B 5b> na’ang med ||
rigs pa’i rgyal pos gsungs pa yi ||
rnam gzhag dang yang ’gal bar ’gyur || {3.12}

de min rang bzhin las ldog pa ||
dngos po kun la grub pa de ||
sel ba’i spyi yin rang mtshan du ||
’khrul pa de la dgag sgrub byed || {3.13}

gal te don la spyi med na ||
gzhan sel sgro btags dngos med la ||
grub kyang don dang ma ’brel phyir ||
tha snyad thams cad ’jig ce na || {3.14}

don dang sel ba gcig nyid du ||
’khrul nas yul la ’jug pa na ||
rang gi mtshan nyid thob pa tsam ||
tshad ma yin phyir ’thad pa yin || {3.15}

tha dad spyi ’dod ’ug phrug pa ||
rdzas gcig yin zhes grangs can pa ||
gangs can pa rnams de rjes ’brang ||
sel bar ’dod pa mkhas pa’i lugs || 
bsdu ba’i tshigs su bcad pa’o || {3.16}

tshad ma rigs pa’i gter las spyi dang bye brag brtag pa’i rab tu byed pa ste gsum pa’o || ||

A Critical Edition of the Fourth Chapter 

rtog med snang ba’i sgo nas ’jug |
sgra rtog thams cad gzhan sel yin ||
de dag ’khrul dang ma ’khrul ba’i ||
dbye bas gnyis gnyis rnam pa bzhi || {4.1}
 
don la gnas pa’i dngos po rnams ||
gcig la du ma mi srid cing ||
du ma gcig tu gnas mi srid ||
<G 11>  gcig la gsal dang mi gsal med || {4.2}

mngon sum thams cad don bzhin snang ||
gcig la tha dad snang ba med ||
tha dad gcig tu <D 5b> snang mi srid ||
snang bas ’jug la res ’jog med || {4.3}

yul la ji ltar gnas pa yi ||
stobs kyis dbang shes skyes pas na ||
med na mi ’byung <B 6a> nges pa’i phyir ||
blo don phan tshun ’chol ba med || {4.4}

des na mngon sum tshad ma yang ||
rtog med yin phyir nges mi dgos ||
mngon sum rtog bral ma ’khrul ba ||
nyid kyis tshad ma grub pa yin || {4.5} 

de ’am gzhan gyi stobs nyid las ||
nges pa’i dbang gis dgag sgrub byed ||
sngon po’i ldog pa nges pa ni ||
rtog pa yin phyir gzhan sel yin || {4.6}

’khrul nas ’jug yul rang mtshan thob ||
nang du rang rig tshad mar ’dod ||
gang la nges pa yod pa des ||
sgro ’dogs gcod par shes par bya || {4.7}

nges pa dang ni sgro ’dogs yid ||
gnyis ka sel bas ’jug pa’i phyir ||
de dag mngon sum ma yin zhes ||
rigs pa mkhyen pas gsungs pa yin || {4.8}

sgra rtog snang bas ’jal na ni ||
dgag sgrub gcig car rtogs par ’gyur ||
gcig la du mar btags na yang ||
rnam grangs yin gyi tha dad min || {4.9}

ldog pas ’byed na sel ba la ||
dngos po’i ming gis btags par zad ||
de la snang bar rlom pa ’khrul ||
dngos ’gal bcad nas ’jug pa ni || {4.10}

gzhan sel yul can yin par bzhed ||
brtags phyir sel ba dngos yul med ||
’khrul pa’i ’jug yul rang mtshan yin ||
rang mtshan gcig dang tha dad la || {4.11}

sel ba’i ’dzin stangs mu bzhi srid ||
bya dang mtshan nyid gcig pa la ||
bag chags stobs <G 12> kyis gcig tu ’khrul ||
tha dad mtshungs la ’bras bu’i blo || {4.12}

gcig dang tha dad ’gal zhe na ||
<B 6b> rnam shes dang ni sman bzhin du ||
tha dad yin yang khyad par yod ||
tha dad rnams la dgag sgrub kyi || {4.13}
bya ba phyogs gcig rtogs par ’gyur ||
gzhan sel spyod yul tha dad pas ||
gcig la’ang ldog pa tha dad <D 6a> rung ||
sgra dang rtog pa’i ’jug tshul ltar || {4.14}

don la’ang tha dad nyid du zhen ||
gcig la gcig tu ma rtogs pa ||
rtogs par bya phyir rnam par phye ||
yod dang med par ’dzin pa yi || {4.15}

sgo nas gzhan sel rnam pa gnyis ||
sgra dang blo yi dbye ba yis ||
yod med de yang gnyis gnyis yin ||
gzhan sel blo yi ’jug tshul yin || {4.16}

bems po’i don la gzhan sel med ||
don gyi gzhan sel rang mtshan phyir ||
snang yul ’gyur gyi sel ba nyams ||
snang ba’ang don la yod par mtshungs || {4.17}

’dod na long ba rgyun chad ’gyur ||
dngos po’i gzhan sel dngos med gcod ||
snang ba dang ni mi snang ba’i ||
yul gyi sgo nas dbye na gnyis || {4.18}

rang gi mtshan nyid snang ba la ||
rjes kyi nges shes ji snyed pa ||
sgra dang rtog pas phye bas na ||
sel ba cha yi yul du ’gyur || {4.19}

rang gi mtshan nyid mi snang ba ||
rtags la bltos pa’am ma ltos kyang ||
sgra dang rtog pa’i yul yin pas ||
nges pa de yang gzhan sel yin || {4.20}

bden dang mi bden mtha’ gnyis pa ||
rtog pa’i ’jug tshul rnam pa gsum ||
med pa gzhan sel yod pa gcod ||
dgag bya yod dang med pa yi || {4.21}

sgo nas sel ba rnam pa gnyis ||
dngos med ngo bo yod min pas ||
ngo bo <B 7a> med pa shes bya min ||
des na dngos po bsal ba la || {4.22}

dngos med ces ni btags <G 13> par zad ||
dngos po rgyu las grub pa ni ||
dngos po med la ltos mi dgos ||
dngos med rgyu yis ma bskyed pas || {4.23}

dngos po bkag nas blo ngor sgrub ||
ri bong rwa sogs med mod kyi ||
’dus ma byas dang ’khrul yul gnyis ||
der snang ba yi stobs nyid las || {4.24}

de yul yod par grub ce na ||
der snang ba de shes pa yin ||
phyir ’dod tshad mas gzhal mi nus ||
des na ’dus ma byas gsum dang || {4.25}

<D 6b>’khrul yul gnyis la tshad ma med ||
nam mkha’ med na’jig rten dang ||
bstan bcos gnyis dang ’gal zhe na ||
rang mtshan med phyir mngon sum min || {4.26}  

’brel pa med phyir rjes dpag med ||
des na nam mkha’ yod do zhes ||
sgrub par byed la tshad ma med ||
sngon por snang ba kha dog yin|| {4.27}

bu ga gzugs ma mthong ba yin ||
des na rgyan dang bu ga yi ||
nam mkha’ nam mkha’i sgrub byed min ||
’dus ma byas rnams ma grub na || {4.28}

rtag par bshad pa ’gal zhe na ||
mu stegs byed dang nyan thos kyi ||
rtag smra gnyis po rtag par ’dod ||
chos kyi grags pa mi rtag pa || {4.29}
log la rtag pa’i tha snyad ’dogs ||
dbang shes lkugs pa mig can ’dra ||
rtog pa long ba smra mkhas ’dra ||
rang rig dbang po tshang ba yis || {4.30}

gnyis po de yi brda sprod byed ||
ces bya ba bar skabs kyi tshigs su bcad pa’o || 
spyi med phyir na de yi sgra ||
rgyu med can du ’gyur <B 7b> zhe na || 
brjod ’dod dbang gis ’jug pa’i phyir || {4.31}

sgra rnams yul la ltos pa med ||
de lta yin na chos chos can ||
brjod pa don med ’gyur zhe na || 
don gyi ngo bo gcig nyid la || {4.32}

brjod ’dod stobs kyis sgra gnyis sbyar ||
dngos ’gal gcod pa <G 14>gzhan sel sgra ||
de ni phan tshun brten pa’i phyir || 
gcig ma grub pas gnyis ka med || {4.33}

des na gzhan sel mi srid lo ||
khyed kyang dngos ’gal mi gcod na ||
de yi ngo bo rtogs mi srid || 
gcod na ’gal zla ma rtogs pas || {4.34}

tha snyad thams cad med par ’gyur ||
dngos ’gal bsal nas dngos po de ||
mi sgrub ’on kyang gcig mthong bas || 
de la brda byed tha snyad kyi || {4.35}
dus na’ang de nyid rtogs she na ||
brda yi dus na shing ma yin ||
ma bkag na ni shing mi ’grub || 
gal te bkag na shing <D 7a> ’grub mod || {4.36}

’on kyang de ni gzhan sel yin ||
yal ga lo ma ldan mthong nas ||
de la shing gi brda byed pas || 
brda de rigs la sbyor bar byed || {4.37}

rigs ni gzhan sel las gzhan min ||
gzhan las bzlog nas der ’jug phyir ||
tshig kun nges bzung snying po can || 
shes bya sogs sgra bcad bya med || {4.38}

de la rnam bcad ’gal zhe na ||
de las gzhan dngos med na yang ||
brtags pa’i sgo nas rnam bcad yod || 
gal te khyed kyi ldog pa de || {4.39}

dngos po yin na spyi dang mtshungs ||
dngos med yin na dgos nus med ||
des na ldog pa mi dgos lo || 
’di la bod rnams phal cher ni || {4.40}

dngos po’i <B 8a>ldog pa dngos por ’dod ||
de ltar yin na spyi yi skyon ||
brjod pa ’di ni ’don par dka’ || 
shing min las ldog dngos po de || {4.41}
sha pa yin na gzhan shing min ||
gzhan shing yin na sha pa min ||
de yi rang bzhin gzhan min phyir || 
chos kyi grags pa’i gzhung bzung nas || {4.42}

bdag nyid chen po’i rigs pa ’gog |
nags la gnas pa’i spre’u dag |
ljon pa’i shing la mi gtsang ’thor || 
zhes bya ba bar skabs kyi <G 15> tshigs su bcad pa’o ||
ldog pa dngos por ma grub cing|| {4.43}

blo yi ’jug tshul dpyad pa na ||
dngos po kun la yod pa’i phyir ||
gzhan sel la ni skyon ’di med ||	
des na sgra gcig brjod na yang || {4.44}

dgag sgrub nus pa rnam gnyis yod ||
chos gnyis gcig pa mi srid cing ||
ldog pa ngo bo ma grub pas || 
ldog pa brjod pa nyid kyis ni || {4.45}

log pa’i dngos po grub par gsungs ||
tha dad rnams la spyi med na ||
utpal sngon po la sogs pa || 
chos rnams gcig la mi ’du bas || {4.46}

gzhi mthun med par’gyur <D 7b> zhe na ||
sngo las utpal gzhan min yang ||
sel ba’i dbye bsdu rtog pa’i ngo	|| 
gzhi mthun nyid ’gyur rang mtshan la || {4.47}

’jug phyir dbang po’i spyod yul min ||
sgrub dang gzhan sel rnam dag gi |
mig dang blo gros gsal ldan pa || 
rtog ge pa de shes bya yi || {4.48}

de nyid lta ba kun mkhyen ’dra || 
zhes bya ba bar skabs kyi tshigs su bcad pa’o || {4.49}

<B 8b> tshad ma rigs pa’i gter las sgrub pa dang gzhan sel brtag pa’i rab tu byed pa ste bzhi pa’o || ||

A Critical Edition of the Fifth Chapter

bum pa la sogs don rang mtshan ||
brjod bya yin zhes ’ga’ zhig smra ||
rang mtshan so sor nges pa ni ||
mtha’ yas phyir na brda mi nus || {5.1}
tha snyad byed pa’i tshe na yang ||
dang po’i rang mtshan rnyed par dka’ ||
’das dang ma ’ongs brjod bya min ||
de la rang mtshan med phyir ro || {5.2}

sgra yis rang mtshan nyid brjod na ||
mig dbang la sogs dgos med ’gyur ||
don la ’brel ba med pa’i phyir ||
dbang pos ’brel ba ’dzin mi srid || {5.3}

’di yi ’di zhes sbrel ba ni ||
dpyod pa yin phyir gzhan sel yin ||
dang po ’brel ba byed pa’i tshe ||
rang gi mtshan nyid <G 16> bstan na yang || {5.4}

brda ni spyi la sbyor byed de ||
tha snyad don du ’dogs phyir ro ||
dbang pos sgra dang ’dres pa’i don ||
’dzin na brda med kyang rtogs ’gyur || {5.5}

dbang po’i sgo la rjes ’brang yid ||
mthong sbyor ’dres pa rtog med ’dra ||
gzhan du mthong rtog yul tha dad ||
yin phyir don rtogs mi srid lo || {5.6}

rtog bcas rtog pa med pa’i yid ||
’jug yul gcig la cig char ’jug |
rim gyis ’jug kyang myur ba la ||
blun po rnams kyis gcig tu zhen || {5.7}

shes pa rang gi mtshan nyid yin ||
des na de la brdar mi rung ||
sgra yis gsal ba mi brjod kyi ||
rigs spyi brjod phyir skyon med <D 8a>na || {5.8}
don la spyi med yod na yang ||
de la sbyar ba dgos nus med ||
spyi dang <B 9a>’brel pa’i rang mtshan la ||
sbyar bas rang mtshan go zhe na || {5.9}

dgos nus med pa’i spyi bor la ||
rang gi mtshan nyid dngos la sbyor ||
gal te rang mtshan mtha’ yas phyir ||
mi nus she na ’di la’ang mtshungs || {5.10}

gangs can pa dang nyan thos gnyis ||
sgra don dngos kyi brjod byar ’dod ||
mi ldan ’du byed la sbyar bas ||
’brel med gzugs la ji ltar rtogs || {5.11}
 
bum pa zhes ni brjod pa las ||
’brel med ba lang mi rtogs bzhin ||
’brel ba med kyang ’dra ba la ||
’khrul nas don la ’jug ce na || {5.12}

’dra bas ’khrul na yul dang dus ||
res ’ga’ ’khrul gyis kun tu min ||
’di ni rtag tu ’khrul ’gyur bas ||
’dra ba’i sgo nas ’khrul ba min || {5.13}

brda las go bya go byed yin ||
’chad dang ’jug pa’i gang zag gis |
dbye bas gnyis gnyis rnam pa bzhi ||
’chad tshe rnam par phye bas mkhas || {5.14}

’jug tshe gcig tu ’khrul pas thob ||
don dang<G 17>shes pa rang mtshan yin ||
spyi ’dod gnyis po med pa yin ||
de bzhi brjod bya ma yin pas || {5.15}

dam pa’i don du brjod bya med ||
rtog pa ngo bos ’khrul ba la ||
sgra yi don gyi gzugs brnyan shar ||
de la phyi rol don du zhen || {5.16}

de ni sgra yi brjod byar btags ||
’khrul pa’i bag chags goms pa yis ||
brda yi dus na bsres nas sbyar ||
tha snyad dus na’ang de ltar go | {5.17}
 
de phyir ’khrul yang bden par ’thad ||  
sgra don gzhan las ldog na ni ||
<B 9b> dngos po brjod byar ’gyur zhe na ||
dam pa’i don la mi ldog kyang || {5.18}

ldog par snang ba ’khrul pa yin ||
spyi ni ’khrul par mi ’dod pas || 
des na de dag ga la mtshungs || 
rtog pa’i gzugs <D 8b> brnyan brjod na ni || {5.19}

shes pa brjod byar ’gyur zhe na ||	
rang mtshan ldog pa brjod bya min ||
’khrul pas brtags pa dngos med yin ||
des na rtog pa’i gzugs brnyan la || {5.20}

’jig rten gzhug phyir sbyar bar zad ||
sel ba’i spyi la brda sbyor na ||
ldan pa min dang mtshungs she na ||
don spyi gal te rdzas grub na || {5.21}

khyed bden ’on kyang dngos med yin ||
de phyir sel ba yul med ces || 
shes na brjod bya rjod byed med ||
brjod bya med na ’khrul pa gsog | {5.22}

yin phyir tha snyad ’jig ce na ||
’khrul ba’i sgo nas rang mtshan la ||
’jug phyir tha snyad ’thad pa yin ||
chad byas ’brel bas go ba la || {5.23}

’khrul pa’i ’brel pa mi dgos lo ||
rang mtshan dang ni don spyi dang ||
gnyis po gcig tu ’khrul pa ste ||
gsum po gang la chad byas kyang || {5.24}

’khrul pa med na brda mi sbyor ||
’dir ni rang mtshan gzugs brnyan gnyis ||
gcig tu ’khrul du gzhug pa’i phyir ||
rgan po <G 18> rnams kyis brda chad byed || {5.25}

’khrul nas don la ’jug par ’gyur ||
sgra yi dngos kyi brjod bya med ||
zhen pa’i brjod bya rang mtshan yin ||
’brel pa ’khrul pas byas na yang || {5.26}

’jug pa’i skyes bu slu ba med || 
ces bya ba ni bsdu ba’i <B 10a> tshigs su bcad pa’o || {5.27}

tshad ma rigs pa’i gter las brjod bya dang rjod byed brtag pa’i rab tu byed pa ste lnga pa’o || ||

A Critical Edition of the Sixth Chapter 

dgag dang sgrub pa ji snyed pa ||
’gal ’brel nyid la ltos pas na ||
tshad ma’i mtshan nyid dpyad pa yi ||
sngon du ’gal ’brel dpyad par bya ||{6.1}

chos gnyis gcig pa mi srid cing ||	
gcig la ’brel ba mi srid pas ||
rang rang ngo bo la gnas pa’i ||
dngos po thams cad ’brel med yin || {6.2}

dngos med <D 9a> la yang dngos ’brel ni ||
yod ces blun po ’ga’ zhig smra ||
dngos med ngo bo med pa la ||
’brel ba yod na dngos por ’gyur || {6.3}

chos gang chos gzhan mi ’dor ba ||
’brel ba rnams kyi spyi mtshan te ||
dngos po ’dre ba med phyir dang ||
dngos med ngo bo med phyir med || {6.4}

bdag gcig pa la chos gnyis med ||
chos gnyis med la ’brel mi srid ||
des na byas dang mi rtag pa ||
don gyi steng na ’brel ba med || {6.5}

gal te byas dang mi rtag pa’i ||
ldog pa sgra la ma grub na ||
tshul gsum grub pa mi srid pas ||
don la bdag gcig ’brel zhe na || {6.6}

rdzas gcig don mthun ldog pa rnams ||
don la yod na ldog pa nang ||
ma ’brel rtags min ’brel na yang ||
rnam grangs pa ’am ’bras bur ’gyur || {6.7}

snga phyi min la de byung med ||
snga phyi yod na gang rung med ||
des na dngos dang dngos med la ||
de las byung ba’i ’brel ba med || {6.8}

’gags pa dang ni skyes pa la ||
sbyor ba’i <B 10b>’brel ba yod <G 19>ce na || 
sbyor ’brel rtag na dngos po min ||
mi rtag na ni thug med ’gyur || {6.9}

gal te phan tshun ma bltos pa’i ||
me dud ’brel bayin zhe na ||
rkyang pa re re mthong bas kyang ||
gnyis ka’i ’brel ba nges par ’gyur || {6.10}  

rgyu ’bras phan tshun ltos nas phan ||
’dogs phyir ’brel pa mi ’gal na ||
rgyu ’bras dngos po dngos med la ||
phan bya phan byed ’thad pa dka’ || {6.11}

med na mi ’byung ’brel yin na ||
g.yas g.yon sogs kyang ’brel bar ’gyur ||
don la med na mi ’byung ba’i ||
’brel ba rdzas ldog brtag pas khegs || {6.12}

rang gi mtshan nyid ’brel med kyang ||
rgyu ’bras rigs la ’brel zhe na ||
rigs de rgyu ’bras nyid yin na ||
sngar gyi skyon las ’das <D 9b>pa med || {6.13}
de las gzhan pa’i rigs yod na ||
spyi yi skabs su bkag zin to || 
’dis ni ldan dang ’du ba dang ||
khyad par dang ni khyad par can || {6.14}

byed dang phrad pa la sogs pa ||
’brel bar ’dod pa bkag pa yin ||
’khar gzhong la ni rgya shug brten ||
de ni ldan pa’i ’brel zhes zer || {6.15}

rtag pa’i rten la mi rtag pa ||
’brel ba ’phrod pa ’du zhes grags ||
byas dang mi rtag la sogs pa ||
don gcig la ni ’du zhes smra || {6.16}

tha dad gzhan gyis gzhan go ba ||
khyad par byed chos ’brel zhes ’dod ||
’gags pa’i rgyu dang da ltar gyi |
’bras bu ’brel ba sbyor ’brel lo || {6.17}

bdag dang bya ba rnam gnyis la ||
byed pa’i ’brel ba yod do lo ||
<B 11a> mig gis gzugs la lta ba la ||
phrad pa’i ’brel ba yin zhes zer || {6.18}

rje khol khyo shug la sogs kyang ||
’brel ba yin zhes rmongs pa smra ||
don la ’brel ba ’dod pa ni ||
gcig dang tha <G 20>  dad brtags pas khegs || {6.19}

ldan pa sogs la’ang gzhan sel gyis ||
sbrel na go byed yin zhe na ||
ldan pa la sogs gnod byed yod ||
gnod byed med na gnyis por ’dus ||{6.20} 
chos kyi grags pas bor ba yi ||
ngan rtog phal cher blun pos len ||
skyugs sman btang nas skyugs pa la ||
khyi las gzhan pa su zhig za ||
bar skabs kyi tshigs su bcad pa’o || {6.21}   

rnam rtog yul la ’jig rten gyi ||
tha snyad bzhin du dbye bsdu dang ||
snga phyi rtog pas sbrel ba yis ||
’jug yul sgrub phyir ’brel bar ’thad || {6.22}

byas dang mi rtag blos sbrel ba ||
don la grub na don ’brel yin ||
don la de dag ma grub na ||
don gyi sgrub byed min zhe na || {6.23}

brtags pa don la ’jug pa dang ||
<D 10a>mi ’jug pa ste rnam pa gnyis ||
’jug pas ’jug yul thob pa na ||
’brel ba nyid rung gcig shos min || {6.24} 

med na mi ’byung du ba la ||
med na de ni rgyu med ’gyur ||
yod na de nyid dngos po yi ||
’brel ba nyid du ’gyur zhe na || {6.25}

don gyi du ba me med na ||
mi ’byung ba tsam yod mod kyang ||
snga phyi bzung nas sbrel ba ni ||
rtog pa min pas sbrel mi nus || {6.26}

mtshan nyid dang ni mtshon bya dang ||
spyi dang bye brag ’brel ba  yang ||
<B 11b> ’khrul pas dngos po gcig nyid du || 
brtags pas ’grub kyis gzhan du min || {6.27}

gang yod de ’jig bum pa bzhin ||
sgra yang yod ces rang bzhin rtags ||
skyes pa kho na ’jig pa yin ||
de la ’jig byed gzhan mi dgos || {6.28}

’jig pa rgyu gzhan la bltos phyir ||
ltos med ’di ni ma grub lo ||
’jig <G 21> par bya rgyu’i dngos po dang ||
zhig pa dngos med gnyis ka la || {6.29}

’jig pa’i sgra don ’jug mod kyi ||
gnyis ka la yang rgyu mi dgos ||
bum ’jig dngos med rgyu mi ltos ||
dngos na’ang rang grub rgyu ci dgos || {6.30}

gzhan rgyus byas pas de mi ’jig |
des na ’jig pa rgyu med grub ||
’jig pa dngos med rgyus byed ces ||
smra na ltos med shugs las grub || {6.31}

dngos med rgyu yis byed pa dang ||
rgyu yis ci yang mi byed pa ||
don mtshungs dper na med pa la ||
lta dang blta rgyu med pa bzhin || {6.32}

tshogs pa tshang yang myu gu bzhin||
ltos med ’di yang ma nges lo ||
tshogs pa de dag ’gyur ba la ||
ltos pa’i phyir na ma nges min || {6.33}

byas pa’ang dus la ltos she na ||
dus la ltos na byas pa de ||
’gyur na ’jig pa ltos med grub ||
mi ’gyur sngar bzhin ’jig med gnas || {6.34}

tshogs pa ’gyur med gcig yin pas ||
<D 10b> gtan tshigs ’di ni ma grub lo ||
tshogs pas phyi nas bskyed pa ltar ||
gcig phyir dang por bskyed par ’gyur || {6.35}

gcig nyid na yang gags yod phyir	||
myu gu bskyed par mi nges na ||
gags can gags med tha dad phyir ||
<B 12a> gcig tu ’dod kyang gnyis su ’gyur || {6.36}

nas kyi rgyu tshogs sā lu yi ||
myu gu bskyed la ltos med kyang ||
sā lu’i myu gu mi bskyed pas ||
gtan tshigs ’di ni ma nges lo || {6.37}

sā lu’i sa bon la ltos phyir ||
ltos med yin pa’i rtags ma grub ||
byas yod skad cig ’jig pa min ||
’jig pa’i rgyu la ltos she na || {6.38}

myu gu rang rang rgyu la ltos ||
dngos ’jig rgyu gzhan la mi ltos ||
’jig pa dngos med rgyu mi dgos ||
des na ’jig byed gzhan mi dgos || {6.39}

dngos ’gal rdzas gcig ’gyur ba <G 22> dang ||
de nyid gzhan du mi ’thad dang ||
thogs bcas thogs med mtshungs pa yi ||
thal ba gsum gyis ’dir mi gnod || {6.40}

bya rog dkar po srid pa ltar ||
dngos po rtag pa mi ’gal zer ||
rtag des don byed mi nus na ||
dngos med yin phyir don la mthun || {6.41}

nus de ’gyur na rtag pa nyams ||
’gyur ba med na byed pa ’gal ||
gang gang byed min de dngos med ||
mkha’ bzhin rtag pa’ang byed pas stong || {6.42}

chos can rtag pa’i gzhan sel yin ||
dngos po bkag nyid bsgrub bya’i chos ||
phyogs chos mngon sum gyis grub zer ||
dgag bya ’dzin pa skye mi dgos || {6.43}
   
la la rtog myong gcig yin lo ||
log rtog nyid kyang mi srid ’gyur ||
des na skad cig gis stong la ||
don byed ’gog pa’i rtags kyis ’grub || {6.44}

rang bzhin rtag kyang gnas skabs rnams ||
’gyur phyir don byed ’thad ce na ||
<B 12b>gnyis po gcig na chos gnyis ’gal ||
tha dad yin <D 11a> na byed pa ’gal || {6.45}

skad cig ’jig pa med na yang ||
rags pa’i ’gyur ba yod ce na ||
dang po skad cig mi ’jig na ||
rags pa’i ’gyur ba ga la srid || {6.46}

don byed nus pa bkag pa la || 
dngos po med pas khyab pa grub ||
gnod pa can gyi lam sbyong du ||
ltos med ’chad pa dgongs pa min || {6.47}

des na log rtog rnam gnyis kyi ||
gnyen por gtan tshigs rnam gnyis gsungs ||
rgyu ’bras phrugs lngas nges zhes zer ||
ha cang thal phyir ’di mi ’thad || {6.48}

rgyu ’bras phan ’dogs bya byed yin || 
rgyu yang nyer len lhan cig byed ||
de yang rjes su ’gro ldog gi |
sgo nas phrugs gsum rnam pa gnyis || {6.49}

mtshan nyid mi ’grub ha cang thal ||
gzhan du ’khrul pas ’dir mi gnod ||
gang dag rgyu min las skyes pa ||
de ni de yi <G 23> ’bras bu min || {6.50}

rnam pa ’dra bas ’khrul pa la ||
de yi ming gis btags par zad ||
rdo dang shing sogs me rgyu min ||
me rgyu me yi rdul phran yin || {6.51}

rdul phran gcig tu sdud pa’i rgyu ||
rdo shing sogs yin dbang po bzhin ||
yang na sngon dang phyi ma yi ||
rgyu dang ’bras bu tha dad yod || {6.52}

me dang du bas bskyed pa yi ||
’bras bu du ba’i khyad par bzhin ||
rang mtshan dang ni sgra don gnyis ||
’brel ba’i mtshan gzhir mi ’thad pas || {6.53}

sgra yi don la rang mtshan du ||
’khrul pa’i gzhan sel kho na yin ||
bde byed dga’ ba dpyod pa yis ||
’brel ba nges <B 13a> par byed ces grag | {6.54}

nyi ’og pa rnams tshad ma yis ||
’brel ba nges par byed par ’dod ||
tshad ma’i stobs kyis bskyed pa yi ||
gzhan sel nges pa’i bdag nyid can || {6.55}

’khrul pas dngos po gcig nyid du ||
rtog dpyod de yis ’brel ba nges || 
dngos po’i don la ’brel <D 11b> ba med ||
’brel ba gnyis ka sgro btags yin || {6.56}
sgra yi don la rang mtshan du ||
’khrul pas ’brel ba’i  rtog pa skye || 
zhes bya ba ni bsdu ba’i tshigs su bcad pa’o || {6.57}

tshad ma rigs pa’i gter las ’brel ba brtag pa’i rab tu byed pa ste drug pa’o || ||

A Critical Edition of the Seventh Chapter

chos gang gang la gnod byed pa ||
de ni de yi ’gal zla yin ||
’gal zla dngos po dngos med kyi ||
yul gyi dbye ba la bltos nas || {7.1}

lhan cig mi gnas pa dag dang ||
phan tshun spangs ’gal gnyis su bzhed ||
lhan cig mi gnas gnod byed du ||
’dod pa dpyad na ’thad ma yin || {7.2}

des na gnod bya gnod byed gnyis ||
rgyu ’bras bzhin du tha dad yin ||
gang gis gnod bya nus med du ||
skyed pa’i rgyu la gnod byed zer || {7.3}

lhan cig mi gnas ji snyed pa ||
<G 24> dngos po gnod byed gnyis la ’jug |
de yang rgyun yin skad cig min ||
bskyed bya skyed byed yin phyir ro || {7.4}

skad cig mi ’gal rgyun ma grub ||
des na ’gal ’di mi ’thad lo ||
skad cig snga ma snga ma las ||
sngon med phyi ma phyi ma skye || {7.5}

de la rgyun du sgro btags pa ||
zlog par byed la nyes pa med ||
 <B 13b> rdul phran ’gal ba lhan cig tu ||
gnas na lhan cig mi gnas ’gal || {7.6}

mi gnas na ni gcig bcom pas ||
rgyu ’bras dus mnyam ’gyur zhe na ||
la la nye bar zhi bar ’dod ||
kha cig phrad nas bsgyur bar ’dod || {7.7}

’ga’ zhig phrad pa med par ’dod || 
rtag smra de dag ’khrul pa yin ||
lhan cig gnas na ’gal ba nyams ||
bsgyur na rtag par ’dod pa ’gal || {7.8}
des na rdul phran las rdul phran ||
nus med skye phyir ’gal ba med ||
la la bya rdzogs skad cig gsum ||
’ga’ zhig yun ring ’grogs zhes zer || {7.9}

yun ring <D 12a> ’grogs pa’i lhan cig tu ||
mi gnas pa de ngo mtshar che ||
phrad dang nus med skyes pa ste ||
skad cig gsum la don ’gal ldog | {7.10}

nges pa skyes pas sgro ’dogs phyi ||
mi skye ba ni blo yi yin ||
skad cig gcig la cha med na ||
rags pa’i rgyun rnams med par ’gyur || {7.11}

cha shas yod na thug med pas ||
gsum la ldog pa dka’ zhe na ||
skad cig la ni cha shas med ||
rgyun yang skad cig skyes tsam yin || {7.12}

rdul dang skad cig mi mtshungs pas ||
gsum pa nyid la ldog pa yin ||
grang reg nus pa thogs med des ||
nus can bskyed dam nus med bskyed || {7.13}

gnyis ka ltar yang tsha reg la ||
dgos nus med par ’gyur zhe na ||
grang reg nus pa thogs med de ||
skad cig gnyis pa’i nyer len yin || {7.14}

lhan cig byed rkyen <G 25> gang dang gang ||
phrad pa de yis ’bras bu ’byin ||
spang bya’i ngo bo’am sa bon spong ||
gnyis ka ltar yang mi ’thad zer || {7.15}

sa bon spong ba’i gnyen po’ang yod ||
nges pas sgro <B 14a>’dogs gnyis ka min ||
’brel ba bzhin du ’gal ba yang ||
dngos po’i don la grub pa med || {7.16}

rnam par rtog pas sgro btags nas ||
’gal ba nyid du rnam par gzhag |
snang dang mi snang ma gtogs pa ||
’gal ba nges byed gzhan yod min || {7.17}

grang reg ’gog la me tsam ni ||
ma nges stobs ldan mi ’grub lo ||
kha cig stobs ldan ’god ces zer ||
rang gi ngo bo me tsam yin || {7.18}
chos gang chos gzhan gyis dben pa ||
phan tshun spangs ’gal yin zhes zer ||
dbye na dngos ’gal brgyud ’gal gnyis ||
brgyud ’gal la yang rnam gnyis ’dod || {7.19}

rdzas dang ldog pa ’gal ba yi ||
sgo nas gnyis gnyis rnam pa drug | 
chos gzhan dben pa ’gal yin na ||
’brel ba rnams kyang ’gal bar ’gyur || {7.20}

’dod na ’gal na ’gog pa dang ||
’brel na sgrub pa’i rnam <D 12b> gzhag ’jig |
tha dad ’brel lam ma ’brel yang ||
ngo bo yin pa ’gog ce na || {7.21}

’gal ba dmigs pas ’gog pa’i phyir ||
snang rung med pa nus med ’gyur ||
tha dad ’gal bar gsungs pa ni ||
btags pa ba yin ’brel pa bzhin || {7.22}

rgyu dang shes pa’i dbye ba yis ||
tha dad tha dad min gzhag byed ||
tha dad phan gnod ’brel dang ’gal ||
gnyis ka min na tha dad tsam || {7.23}

rang min ’gog pa dngos ’gal yin ||
brgyud ’gal rang min khyab byed ’gog |
sngo sogs ’gal gnyis min mi khegs ||
zhe na spangs yin ’gal ba min || {7.24}

phan tshun spangs ’gal gcig pa <G 26> bkag |
de yin de ma yin gyis ’gog |
phan tshun spangs pa’i dngos po <B 14b> gnyis ||
yin pa snang rung med pas khegs || 
bsdu ba’i tshigs su bcad pa’o || {7.25}

tshad ma rigs pa’i gter las ’gal ba brtag pa’i rab tu byed pa ste bdun pa’o || ||

A Critical Edition of the Eighth Chapter 

shes bya kun la chos gsum gyis ||
khyab phyir de yi rnam gzhag bshad ||
mtshan nyid go byed don gyi chos ||
mtshon bya go bya blo yi chos || {8.1}

mtshan gzhi go bya rten gyi chos ||
de dag rnam par gzhag ’jog yin ||
chos gsum la yang rgyu mtshan dgos ||
med na thams cad ’chol bar ’gyur || {8.2}

mtshan nyid rdzas yod la mtshan nyid ||
mi dgos dgos na thug med zer ||
kha cig don la mi dgos kyang ||
tha snyad la dgos gzhan dag ni || {8.3}

don la’ang dgos zer mtshon bya yang ||
de ’dra rtags bzhin thug med zer ||
rnam ’jog rgyu ni ma nges par ||
rnam gzhag ’bras bu nges na ni || {8.4}

mtshan nyid dgos pa med par ’gyur ||
ma nges na ni thug med ’jig |
rtags kyi mtshan gzhis bsgrub bya’i don ||
sgrub phyir thug med skyon med na || {8.5}

tshul gsum lkog <D 13a> shal ma nges kyang ||
byas dang dkar zal nges tsam gyis ||
mi rtag ba lang rtogs par ’gyur ||
tha snyad la yang zhen rung zhig | {8.6}

med na de ni shes bya min ||
yod na de nyid phyi ma yi ||
mtshan nyid yin zhes la la ’dod ||
de ltar yin na yal ga la’ang || {8.7}

yal ga med na shing ma yin ||
yal ga yod na shing la yang ||
mtshan nyid thug pa med par ’gyur ||
yal ga la ni yal ga gzhan || {8.8}

med kyang yal ga de nyid kyis ||
tsan dan ngo bo dbyer <B 15a> med du ||
sgrub phyir thug med mi dgos na ||
tha snyad gnyis pa med na yang || {8.9}

<G 27> tha snyad de nyid mtshan nyid kyis ||
shes bya’i ngo bor sgrub pa’i phyir ||
tha snyad thug med ga la dgos ||
brda don ’brel par nam rtogs pa || {8.10}

de yi tshe na tha snyad ’grub ||
rtags dang mtshan nyid gnyis ka la ||
spyi dang bye brag gnyis gnyis yin ||
gnyis ka’ang sbyor ba gsum par thug | {8.11}

bzhi pa phan chad dgos nus med ||
tshul gsum tshul gsum med na rtags ||
min ’gyur yod na thug med lo ||
tshul gsum du ba kho na’i chos || {8.12}

dbyer med yin gyis chos gzhan med ||
’di yis mtshan nyid thug med du ||
thal ba’i skyon yang bsal ba yin ||
la la mtshon bya rnam ’jog zer || {8.13}

gtan tshigs la yang mtshungs phyir min ||
’ga’ zhig chos gsum tshang bar ’dod ||
mtshon bya ltos phyir ’di mi ’thad ||
dngos ’gal gcod pa’i don ldog yin || {8.14}

mtshan nyid de yi skyon bsdu na ||
gsum zhes byang phyogs pa rnams ’dod ||
sbyor ba bkod nas skyon brtsi na ||
don ldog gzhan ’gyur med par ’gyur || {8.15}

ma bkod pa la skyon sbyor na ||
mtshan gzhi mi gnas don med ’gyur ||
’di dag skyon du ’thad na ni ||
mkhas pa’i gtsug rgyan cis mi bzhed || {8.16}

<D 13b> ma khyab khyab ches mi srid gsum ||
mtshan nyid kyi ni spyi skyon yin ||
sgra dang don gyi rnam gcod kun ||
gsum po ’di las gzhan yod min || {8.17}

mtshan gzhir bkod dang ma bkod dang ||
mtshan nyid mi srid pa yi gzhir ||
mtshan bya khegs dang mi khegs <B 15b> zhes ||
rtsod pa gnyis kyis ’dir mi gnod || {8.18}

kha cig mtshan mtshon rdzas gcig zer ||
tha snyad mtshon bya’i mtshan gzhir ’dod ||
mtshon bya ming gis khyad par du ||
byas phyir mtshan <G 27> nyid mthong ba yi || {8.19}

dbang shes rtog bcas nyid ’gyur zhing ||
don grub rdzas yod dag tu’ang ’gyur ||
brda las ’jug pa tha snyad du ||
gsungs phyir mtshon bya’i mtshan gzhi min || {8.20}

rgyu mtshan can gyi sgra shes ni ||
mtshon bya nyid yin de yi gzhi ||
rgyu mtshan nyid la brda sbyar ba’o ||
de ltar rtogs nas sgo gsum ni || {8.21}

’jug pa de yi tha snyad yin ||
don la ltos pa’i ming yin pas ||
btags yod nyid yin dngos po la ||
ma grub phyir na sgro btags yin || {8.22}

mtshan mtshon rdzas gcig ma yin na ||
rang bzhin rtags su mi ’thad lo ||
sgra yi don la gcig nyid du ||	
’khrul pas tha snyad sbyor ba ni || {8.23}

’jig rten don la mi slu’i phyir ||
grags pa’i rjes dpag ga la ’gal ||
mtshan nyid rten pa mtshan gzhi yin ||
mtshan nyid pa dang btags pa gnyis || {8.24}

’ga’ zhig chos gsum rang ldog ni ||
rang gi rnam pa ’char rung zer ||
de lta yin na chos gsum po ||
rtog med yul du thal bar ’gyur || {8.25}

des na snang ba’i ldog pa ni ||
chos gsum nyid min sel ba yi ||
chos gsum gyi ni rang ldog la ||
sgrub dang dgag pa gnyis ka yod || {8.26}

mtshan mtshon rang bzhin ’brel ba yin ||
mtshan gzhi phal cher gnas skabs ’brel ||
’khrul pas gcig tu ’dzin pa nyid ||
<D 14a> myong bas mtshan mtshon ’brel ba  <B 16a> ’grub || {8.27}

mtshan gzhi dang ni mtshon bya yi ||
’brel ba mkhas pas mthong bas dran ||
rmongs pa la ni brda dran pa’i ||
tha snyad sgrub kyi rjes dpag dgos || {8.28}

gsum po de la spyi dang ni ||
sbyor ba ’dir gtogs gnyis gnyis drug |
bzlog la’ang drug las mtshan nyid dang ||
mtshan gzhi’i cha gnyis skyon med srid || {8.29}

<G 27> sbyor ba ’dir gtogs mtshan nyid de ||
gzhi mtshon gnyis la khegs na ni ||	
mtshan gzhi lkog shal khegs par ’gyur ||
ma khegs na ni khyab ches zer || {8.30}

don ldog la khyab rang ldog la ||
ma khyab pas na nyes pa med ||	
mtshon bya ’gal dang tha snyad khegs ||
dngos ’gal gzhi mtshon rtsod pa med || {8.31}

des na la lar ’gal ba dang ||
mtshungs par mngon pa’i sbyor ba srid ||
mtshan mtshon grangs mnyam ngo bo gcig |
rdzas yod btags yod nyid du nges || {8.32}

mtshan mtshon don la gcig pa dang ||
tha dad grangs mi mnyam pa ’khrul ||
de dag phan tshun bzlog pa yi ||
rnam par gzhag pas ’dir mi gnod || {8.33}
   
mi slu ma shes don gsal gnyis ||
rnam grangs pa’am phye ste smra ||
mtshan nyid gnyis kyis ’jog na ni ||
mtshon bya de yang gnyis su ’gyur || {8.34}

mtshan mtshon gnyis su ’dod na yang ||
spyi mtshan gcig pa mi srid ’gyur ||
ma khyab gcod tshul ’dir mi ’thad ||
gnyis su ’byed pa dgongs pa min || {8.35}

mi dgos ma khyab mi srid gsum ||	
bden pa’i don rtogs ’dod na yod ||
mi slu ma shes don gsal gnyis ||
rang mtshan rtogs par don la mthun || {8.36}

tha snyad pa <B 16b> dang don dam pa ||	
gnyis ka la yang gnyis po ’jug |
mi slu las dang byed po dang ||
bya ba gsum gyi bdag nyid can || {8.37}

dngos med ’jal la ma khyab cing ||
nye bar bslad la khyab ches lo ||
rang mtshan yod med dpyod phyir ’thad ||
nye bar bslad pa slu bar bshad || {8.38}

tshad ma’i stobs kyis nges pa ’dren ||
nges pa’i ’gal zla sgro ’dogs yin ||
de yi mtshan nyid gnas lugs las ||
<D 14b> mtha’ gzhan du rtog dbye na gnyis || {8.39}

rtog pa <G 30> log shes the tshom mo ||
ma rtogs pa las glo bur du ||
rtogs pas sgro ’dogs ma bcad lo ||
rjes dpag snang bas mi ’jug pas || {8.40}

sel ba nyid yin de yi yul ||	
me med gzhan dang mtshungs pa ru ||
’dzin phyir log shes yin par bzhed ||
nges pa dang ni sgro ’dogs gnyis || {8.41}

yul dang ngo bo dus gsum la ||	
gcig dang tha dad brtag pa yi ||
rtsod pa gsum gyis ’dir mi gnod ||
nges dang sgro ’dogs zhen yul gcig | {8.42}

zhen stangs tha dad phyir na sel ||
tshad ma min la yang dag bkag |
yang dag phye nas ’chad pa ’khrul ||
des na yang dag shes pa nyid || {8.43}

tshad ma yin phyir dbye gzhir ’thad ||
dbye na mngon sum rjes dpag gnyis ||
de dag gcig dang tha dad brtag |
tshad ma gnyis ka dngos po nyid || {8.44}

yin phyir gcig pa bkag pa min ||
yul gcig pa dang tha dad la || 
ltos nas gcig dang tha dad min ||
des na blo yi ngo bor gcig | {8.45}

yul la bltos nas tha dad yin ||
rjes dpag yul min rang rig dang ||
gcig phyir rtsod pa’i skyon las grol ||
gzhal bya gnyis phyir tshad <B 17a> ma gnyis || {8.46}

de las grangs gzhan bkag phyir ro ||
ming la bshad ’jug rnam pa gnyis ||
de la bshad ’jug ’gal ba dang ||
mi ’gal ’gal zhing mi ’gal ba’i || {8.47}

rnam par dbye ba rnam pa bzhi ||
de dag ming dang rigs kyi sgra ||
mkhas pa rnams kyis gnyis su phye ||
yul dus rnam par ’khrul ba’i cha || {8.48}

mngon sum tshad mar ’dod pa yod ||
rang mtshan med phyir mngon sum min ||
rtags las nges na rjes dpag srid ||
kha dog ’dzin pa reg bya la || {8.49}
mngon sum yin zhes la la smra ||
skye mched rnam dbye ma shes pas ||
rgyu chos mngon sum yin par ’khrul ||
rtog pa yul <G 31> dus rnam pa la || {8.50}

’khrul pas mngon sum <D 15a> ’gog ces zer ||
rtog pa ’khrul yang dbang shes la ||
mi sgrib sngo ’dzin tshad ma bzhin ||
’ga’ zhig yin min mtshungs zhes zer || {8.51}

mtshungs min yul tha dad phyir ro ||
nor bu’i ’od las nor bu nyid ||
rtogs pa rjes dpag min zhe na ||
sā lu’i myu gus sā lu sogs || {8.52}

’bras rtags phal cher ’khrul bar ’gyur ||
rtags dang bsgrub bya ’khrul na yang ||
don dang cha la tshad ma zer ||
de lta’i rtags la tshul gsum med || {8.53}

grub la rtags kyi khyad par med ||
tshad ma de dag nges pa ni ||
rang gzhan gang las rtogs she na ||
la la rang las nges par ’dod || {8.54}

’ga’ zhig gzhan las nges zhes zer ||
de dag gnyis kas rigs pa dang ||
rigs pa smra ba’i bzhed pa dor ||
don rig gnyis dang rang rig dang || {8.55}

<B 17b> rjes su dpag pa rang las nges ||
dang po pa dang yid ma gtad ||
’khrul rgyu can rnams gzhan las nges ||
don byed pa dang goms pa can || {8.56}

rjes su dpag pas nges par byed ||
kha cig yul dang ngo bo la ||
brtags na gzhan nges mi srid zer ||
de dag gis ni mngon sum dang || {8.57}

rtog pa’i byed pa ’dres par zad ||
snang ba dngos po’i  yul can yin ||
sel ba la ni dgag sgrub gnyis ||
dgag pa sgrub pa spong ba dang || {8.58}
 
mi spong ba yi sgo nas gnyis ||
kha cig dngos shugs sgo nas kyang ||
sgrub pa dang ni ’gog ces zer ||
rjes dpag shugs rtogs nyid du ’gyur || {8.59}

min na tshad ma gsum par ’gyur ||
don dang shes pa yin pa dang ||
yod pa’i dbye bas gnyis gnyis bzhi ||
dgag pa de nyid bzlog pa bzhi || {8.60}

dgag sgrub de’ang tshad mas ’grub ||
shugs las rtogs zhes gsungs pa yang ||
byed pa’am rjes dpag <G 32> nyid la dgongs || {8.61}

tshad ma rigs pa’i gter las mtshan nyid brtag pa’i rab tu byed pa ste brgyad pa’o || ||


A Critical Edition of the Ninth Chapter 

<D 15b> myong bas sgro ’dogs gcod pa ’khrul ||
mngon sum rtog bral ma ’khrul ba ||
rtog pa sgra don ’dzin pa yin ||
ma ’khrul ba de rnam pa bzhi || {9.1}

yul dang rten dang gang zag gi ||
sgo nas mngon sum rnam par dbye ||
mngon sum bzhi po mdo sde’i lugs ||
bye brag smra gsum rnam rig gnyis || {9.2}

phye nas mtshan nyid ’jog pa ’khrul ||
des na dbang shes ma ’khrul ba’o ||
dbang po yul la ’dzin nus te ||
rjes su ’gro ldog nges pas ’grub || {9.3}

<B 18a> gsal bar snang bas rtog med ’grub ||
rang mtshan ’dzin phyir ’khrul ba med ||
dbang po thun mong min rgyu’i phyir ||
dbang shes yin te rnga sgra bzhin || {9.4}

yul dang dbang shes rnam gnyis kyi || 
de ma thag las skyes pa yid ||
de la brten nas ma ’khrul ba’i ||
shes pa yid kyi mngon sum yin || {9.5}

yid kyi mngon sum du ma yang ||
dbang shes bzhin du rang rig gcig |
’khrul ba med phyir tshad ma yin ||
rgyun med phyir na nges mi nus || {9.6}

dbang po gzugs can las dbang skye ||
des na dbang shes rgyun bcas yin ||
yid dbang las ni yid dbang min ||
de yi phyir na de rgyun med || {9.7}

spel ma dang ni rgyun gyi mtha’ ||
gnyis ka la yang gnod byed yod ||
des na dbang po dbang shes kyi ||
rgyu yin yid kyi rkyen du ’gyur || {9.8}

rang rig yin phyir rgyud gzhan med ||
des na mngon sum ’gros gsum pa ||
yul gzhan ’dzin dang dbang po la ||
ltos phyir ’di la skyon gnyis med || {9.9}

rang gi ngo bo rig pa ni ||
mngon sum yin par mkhas rnams bzhed ||
rang skye sngon med skye ba yin ||
rang rig bems po bzlog tsam yin || {9.10}
				
<G 33>des na rang rig rang skye gnyis ||
mtshungs pa’i go skabs yod ma yin ||
phye nas mtshan nyid ’jog pa ’khrul ||
bsgom byung ’khrul med mngon sum ste || {9.11}

<D 16a> ’khrul pa can rnams ltar snang yin ||
’phags pa gsum gyi mngon sum gsum ||
slob dang mi slob sgo nas lnga ||	
de dag snang bcas snang med kyi || {9.12}

dbye bas gnyis gnyis rnam <B 18b> pa bcu ||
thabs dang shes rab legs sbyangs pa ||
phan tshun rgyu dang rkyen gyur pas ||
ji lta ba dang ji snyed pa’i || {9.13}

ye shes gzigs pa ’grub par ’gyur ||
tshe gsum bskal pa brgya dang ni ||
grangs med gsum gyis de mthar phyin ||
thabs zhan pas na rnam grol gnyis || {9.14}

bag chags bcas phyir ston pa min ||
thabs la goms pas dngos kun gsal ||
bag chags spangs phyir kun mkhyen yin ||
bcad shes dang ni nges pa gnyis || {9.15}

rtog pa yin phyir mngon sum min ||
des na rnal ’byor mngon sum kun ||
mngon sum yin phyir tshad mar grub ||
so so skye bo’i tshad ma ni || {9.16}

nges pa nyid las ’jug ldog byed ||	
’phags pa rtog pa bral ba rnams ||	
ting nge ’dzin las byed par gsungs ||
bsam gyis mi khyab ye shes can || {9.17}

de yi mkhyen pa dpag mi nus ||
tshig gi khyad par nges ’gyur na ||
sngon byung ba yang dpag par nus ||
goms pa rdzogs na de gsal ba || {9.18}
mtha’ gzhan bkag pa’i nges pas ’grub ||
’di la kha cig rten brtan pa ||
rig pa’i thog mtha’ rnam pa gnyis ||
me dang sgron ma dper byas nas || {9.19}

mngon sum nyid kyis ’grub ces zer ||
thug med rang rig gis mi ’grub ||
me dang sgron ma dper mi rung ||
sems las gzhan la ltos med kyi || {9.20}

rtags kyis <G 34> sngon mtha’ thug med ’grub ||
rgyu tshogs tshang zhing gags med pa’i ||
rtags kyis phyi mtha’ thug med ’grub ||
las dang lus sems <B 19a> ’khor ba’i rgyu || {9.21}

gnyis po spong phyir dka’ spyod zer ||
mi nus mi phan mi dgos pas ||
las <D 16b> dang lus ’dzad lam ma yin ||
skye rgyu ma rig de las kyang || {9.22}

nyon mongs las dang ’khor ba ’byung ||
skye mched ’di las skye mched gzhan ||
de yi bzang ngan las kyis byed ||
byams sogs bdag dang mi ’gal phyir || {9.23}

’khor ba’i rtsa ba gcod nus min ||	
bdag med bdag dang ’gal bas na ||
bdag med mthong bas de sun ’byin ||
sa bon thog ma yod min yang || {9.24}

mes bsregs pa na phyi mtha’ mthong ||
de bzhin ’khor ba thog med kyang ||
bdag med mthong na phyi mtha’ ’grub ||
gsal ba skye la rgyu tshang zhing || {9.25}

gags med phyir na bskyed par nges ||
’jigs sogs goms las gsal snang dang ||
gzung ’dzin med phyir ’khrul med ’grub ||
mi nus mi shes mi brtan phyir || {9.26}

spangs pa’i grol ba med ce na ||
rang bzhin min phyir thabs yod phyir ||
rgyu spong phyir na rnam grol ’thad ||
mchongs dang chu dang gser gyi dpes || {9.27}

goms pa srid pa min zhe na ||
’bad la ltos phyir mi brtan phyir ||
slar ’byung skye phyir dper mi rung ||
stong nyid snying rje goms pa las || {9.28}

de yi ngang du ’gyur srid mod ||
shes bya kun la mtha’ med phyir ||
kun mkhyen sgrub par dka’ zhes zer ||
gtso bo’i don la mi slu bas || {9.29}

kun mkhyen yin te kun tshogs bzhin ||
dgos pa’i don kun shes pa la ||
mkhas rnams thams cad mkhyen <B 19b> zhes zer ||
thams cad ’dus nas nyan pa la || {9.30}

ba glang med kyang skyon ma yin ||
bar skabs kyi tshigs su bcad pa’o ||
yang <G 35> na rjes su dpag pa yis ||
thams cad mkhyen pa grub pa yin || 
bskal pa’i bar du brjod rgyu yang || {9.31}
                  
me long nang du gcig char ’char ||
de bzhin shes bya mtha’ med pa ||
mkhyen pa’i skad cig gcig gis mkhyen || 
bar skabs kyi tshigs <D 17a> su bcad pa’o ||
’khrul ba’i shes pa thams cad ni || {9.32}

mngon sum ltar snang nyid du ’dod ||
de la rtog pa rtog med gnyis || 
rtog med la yang yid dbang gnyis ||
rtog pa gsum yin drug bshad pa || {9.33}

log rtog bzlog phyir phye ste gsungs ||
lta dang nges pa tshad ’bras zer || 
phrad dang don rtogs tshad ’bras ’dod ||
khyad par khyad par can der smra || {9.34}

la la dbang shes tshad ’bras ’dod ||
des na rnam par gzhag ’jog gi | 
rgyu ’bras gnyis la tshad ’bras bzhed ||
de la rang rig tshad ’bras ni || {9.35}

rnam gzhag grub mtha’ phal cher mthun ||
don rig smra bas rang rang gi | 
grub mtha’i stobs kyis tshad ’bras ’jog |
me yi rang mtshan gzhal bya la || {9.36}

du ba las byung gzhan sel blo ||
tshad ma nyid yin de rtogs pa || 
’bras bu yin zhes mkhas rnams bzhed ||
mer snang bag chags snying po las || {9.37}

du bar snang ba’i bag chags skye ||	
des na skyes bu mi slu ba || 
rjes dpag yin zhes mkhas rnams bzhed || {9.38}

tshad ma rigs pa’i gter las mngon sum brtag pa’i rab tu byed ba ste dgu pa’o || ||
A Critical Edition of the Tenth Chapter

rjes dpag rnam gnyis <B 20a>  rang don ni ||
tshul gsum rtags las don mthong yin ||
phyogs ni chos dang chos can gyi ||
tshogs pa brjod la dngos ming yin || {10.1}

de yi phyogs re zin pa’i phyir ||
ya gyal gnyis la btags nas ’jug |
brjod par ’dod pas sngon sbyar ba ||
de nyid go ba dngos ming yin || {10.2}

de brten rgyu mtshan <G 36> ’ga’ las gzhan ||
rtogs pa btags pa’i ming du ’dod || 
tshogs don la ni phyogs kyi sgra ||
mkhas pa rnams la gdod nas grub || {10.3}

btags pa la ni ’dra ba dang ||	
’brel pa’i rgyu mtshan gzhan la ltos ||
chos la bsgrub byar ming btags pa ||
’gal ba’i gtan tshigs yang dag tu || {10.4}

log par rtog pa <D 17b> spang phyir ram ||
sdeb sbyor ngor byas btags pa yin ||
chos can brjod na ’khrul gzhi yod ||
mtha’ rnams bkag na yun ring ’gor  || {10.5}

<B 20b> dngos ming brjod na sdeb sbyor nyams ||
bde blag rtogs phyir phyogs zhes gsung ||
phyogs dang chos can mtshungs she na ||
grags pa’i sgo nas khyad par yod || {10.6} 

chos dang ’brel ba’i phyogs kyi sgra ||
rtsod gzhi nyid yin lag ldan bzhin ||
chos dang ’brel yang chos can sgras ||
nges par mi nus mgo ldan bzhin || 
bsdu ba’i tshigs su bcad pa’o || {10.7}

chos dang chos can bsgrub bya nyid ||
ma yin mtshan nyid med phyir ro ||
dpag gzhir bzung ba shes ’dod yin || 
de la grub pa phyogs chos so || {10.8}

bsgrub bya’i chos ldan mi ldan la ||
mthun phyogs mi mthun phyogs zhes zer ||
phyogs gnyis dngos ’gal du bsams nas || 
<B 20b> phung gsum ’byung bar dogs pa la || {10.9}

tshad ma’i yul mi shes pa ’ga’ || 
rdzas ldog rnam par phye ste smra ||
rdzas chos gcig dang tha dad ldan || 
ldog chos rang ldog rten zhes zer || {10.10}

rdzas ldog ji ltar phye na yang||
phyogs gnyis nyid du nges mi nus ||
gnyis la ’jug pa’i rdzas ldog kyang || 
mkhas pa rnams la grub par mthong || {10.11}

don la dgag sgrub byed na ni ||
tshad ma’i yul mi shes par ’gyur ||
blo ngor dgag sgrub byed na ni || 
yod med ma nges gsum du ’gyur || {10.12}

shes ’dod <G 37> phyogs su mi ’dod phyir ||
ltos gzhi dang po med par ’gyur ||
ltos gzhi dang po mi ’dod na || 
’di la phyogs chos mtshan nyid dka’ || {10.13}

ltos gzhi dang po phyogs gnyis su ||
nges na ltos gzhi gzhan gnyis kyi ||
yod med nges pa’i ’gro ldog kyang || 
brjod pa rab tu dka’ ba yin || {10.14}

phyogs chos dang ni phyogs gnyis po ||
gcig la ldog pas ’byed na ni ||
rtags kun phyogs su lhung ’gyur bas || 
gtan tshigs ma nges ga la srid || {10.15}

tshogs don mthun phyogs nyid yin na ||
de yi yan lag de ldan nyid ||
<D 18a > shes bya phyogs gnyis nges pa dang || 
ltos gzhi gsum du ’dod pa ’gal || {10.16}

ltos gzhi gnyis su ’dod na ni ||
de ltos rtags kyang tshul gnyis ’gyur ||
mthun phyogs mi mthun phyogs gnyis su || 
nges pa slob dpon mi bzhed do || {10.17}

rdzas ldog so sor phye ba yi ||
rjes su ’jug na tha snyad ’jig |
rang ldog brten nas <B 20b>sgrub pa yi || 
tshul ’di brtags na snying po med || {10.18}

phyogs gnyis dngos ’gal ma yin phyir ||
dgag sgrub rnam gzhag ’jig ce na ||
dgag sgrub phyogs kyis byed pa min || 
tshad ma’i ’gal ’brel nges pas ’grub || {10.19}

rtags dang bsgrub bya ’brel stobs kyis ||
yod med nges pa rjes ’gro ldog |
phyogs dang bsgrub bya’i chos kyi spyis || 
mtshungs dang mi mtshungs phyogs gnyis yin || {10.20}

mthun yul phyogs kyang btags pa ba’i ||
gzhan sel nyid yin gnyis po min ||
’di la gzhan gyi klan ka med || 
gzhung gi dgongs pa’ang ’di nyid yin || {10.21}

rdzas ni dngos po las gzhan min ||
gzhan sel las gzhan ldog pa med ||
des na rdzas ldog gcig nyid du || 
’khrul pa nyid la dgag sgrub byed || {10.22}

<G 38> yod med gnyis ka la brten nas ||
sgra don gsum gyis chos gnyis sgrub ||
du ba’i rtags las skya bo’i rdzas || 
tshul gsum rtags las shes bya tsam || {10.23}

mthun phyogs mi mthun phyogs gnyis su ||
dpyad na tshad ma ’jig ce na ||
du ba dang ni tshul gsum gyi || 
gzhan sel gnyis po  skya bo dang || {10.24}

shes bya gnyis kyi log pa dang ||
ldog pa gnyis la ’brel phyir ’thad ||
ldog ’gog chos rtags phyogs gnyis kyi || 
rtsod ba bzhi yi gzhan lan ’khrul || {10.25}

med dgag tha snyad med dgag dang ||
spyi ldog phung gsum yin phyir ’thad ||
ji snyed rtags su bkod gyur pa || 
de <D 18b> snyed phyogs gsum la bltos pas || {10.26}

dngos su gang rung ma tshang yang ||
<B 21a>ltos gzhi nyid du ’dod pa yin ||
dgag sgrub sel bas byed ’di la || 
rdzas ldog phye nas phyogs gnyis su || {10.27}

rtsod pa’i nyes pas mi gnod de ||
tshad ma’i yul la mkhas phyir ro ||
bar skabs kyi tshigs su bcad pa’o || 
tshul gcig nas ni drug gi bar ||
nyi tshe’i tshul gzhan ’dod pa ’khrul || {10.28}

phyogs chos grub cing ’brel ba nges ||
gtan tshigs mtshan nyid skyon med yin || 
tshul gnyis pa dang rjes ’gro yis || 
ldog pa ’phen pa’i skyon gnyis med ||{10.29}

nges rung rtags min the tshom phyir || 
nges pa rtags yin go byed phyir ||
’di la gzhan gyi klan ka med || 
kha cig rtsod gzhis khyad par du || {10.30}

byas pa rtags kyi mtshan gzhir ’dod || 
mi ldan gcod pa rtsod gzhi’i chos ||
yin na yu bu rtsod pa med || 
gzhan ldan gcod na rjes ’gro med ||{10.31}

chos dang bsgrub bya de dang ’dra || 
rtags kyi mtshan gzhi gzhan sel yin ||
’di la <G 39> gzhan gyi klan ka med || 
mtshan nyid de dang ldan pa yi ||{10.32}

gtan tshigs dbye sgos du mar ’gyur || 
chos kyi grags pas sbyor ba yi ||
sgo nas gsum du nges pa mdzad || 
dgag bya ’gog la tshul gsum tshang ||{10.33}

ngo bo mi dmigs pa la bzhi || 
’gal ba dmigs pa rnam pa gnyis ||
tsha reg skor bzhis grang reg bzhi || 
bkag pas sbyor ba bcu drug zer ||{10.34}

nus pa thogs med me min zhing || 
rgyun med phyir na ’gog mi nus ||
gzhung las rnam gzhag mang <B 21b> bshad kyang || 
’gog nus snga ma bcu gnyis yin ||{10.35}

phan tshun spangs pa dngos la ni || 
rtags dang rtags can yod ma yin ||
de yis khyad par byas pa ni || 
khyab byed ’gal ba dmigs pa yin ||{10.36}

tshad mas gnod pa’i ’gal ba yang || 
khyab byed <D 19a> ’gal ba dmigs par ’dus ||
dngos ’brel bkag zin lhan cig ni || 
mi gnas tshogs pas bskyed pa ’khrul ||{10.37}

’brel yul log pas ’brel chos nyid || 
ldog pas bzlog ’brel blo ngor grub || 
yin pa sgrub la tshul gsum tshang || 
ngo bo dbyer med rang bzhin rtags ||{10.38}

de yi cha mthun khongs su bsdu || 
gcig phyir tha dad skyon mi ’go ||
yod pa sgrub la tshul gsum tshang || 
de byung ba la ’bras bu’i rtags ||{10.39}

de dang cha mthun khongs su bsdu || 
tha dad sgrub phyir skyon las grol ||
kha cig ’brel ba mu dgu la || 
go byed ’brel ba bzhi yod lo ||{10.40}

’di ni rnam gzhag ’gal ba dang || 
gzhung gi dgongs par ’thad ma yin ||
khyad par bya byed ’brel ba yi || 
stobs kyis bsgrub bya go ba min ||{10.41}

de yi ngo bo’am don gzhan gyi || 
’brel pa’i stobs kyis rtogs par zad ||
bar skabs kyi tshigs su <G 40> bcad pa’o ||
rtags gang tshul gsum ma grub pa || 
phyogs la rtags med ma grub pa || {10.42}

phyogs chos don nam blo ngo la ||
mi gnas ma grub pa nyid yin ||
phyogs re’am rgol ba rnam gnyis la || 
ma grub rnam par phye ste bshad || 
bsdu ba’i tshigs su bcad pa’o ||{10.43}

ma nges the tshom bskyed <B 22a>pa’i rtags ||
phyogs las gzhan la ma grub pa ||
thun mong ma yin dbye na bzhi|| 
phyogs las gzhan ’jug thun mong ba ||{10.44}

dbye na dngos dang lhag ldan gnyis ||
gnyis ka la mthong bzlog mi chod ||
yang dag lhag ldan mthun phyogs mthong || 
mi mthun phyogs la ma mthong ba’o ||{10.45}
mi mthun phyogs mthong mthun phyogs la ||
ma mthong ’gal ba’i lhag ldan yin ||
rtags grub bzlog pas khyab na ’gal || 
mi dmigs rang bzhin gtan tshigs su ||{10.46}

bsdus pas ’gal ba gnyis nyid yin ||
<D 19b> brtsal ma thag byung mi rtag ’bras ||
rtag la’gyur ba med phyir ’gal	|| 
mi rtag ’gyur phyir ’di mi mtshungs ||{10.47}

de ’dra ’gyur med la mi ’thad ||
mi dmigs gsum par ’byed na ni ||
de bzlog ’gal ba’ang gsum du ’gyur || 
’ga’ zhig chos dang chos can gyi ||{10.48} 

dbye bas ’gal ba bzhi zhes zer ||
dngos shugs chos dang chos can gyi ||
’gal ba brjod ’dod stobs kyis yin || 
yang dag la yang mtshungs she na ||{10.49}

byed pa chung phyir btang snyoms mdzad ||
zhe ’dod dang ni smras pa gnyis ||
bsgrub bya nyid du mtshungs pa’i phyir || 
gzhan don sgrub pa’i ’gal ba sogs ||{10.50}

’gal ba gsum pa ’dir mi bzhed ||
mtha’ gzhan ’gog pa’i nges pa yis ||
rtags su bkod pa bzhi ru nges || 
rtags su bkod pa bzhi po la ||{10.51}
nus pa de yang rnam bzhi yod ||
<G 41> mdo las mtshan nyid lnga ldan gsungs ||
bsgrub byar ’dod pa rigs pa’i sgor || 
’di la ma khyab khyab ches dang ||{10.52}

rtags la mtshungs pa’i rtsod pa med ||
bsgrub bya’i mtshan <B 22b> gzhi dngos po’am ||
brtags par phye ste sgrub pa ’khrul || 
sgra yi don la rang mtshan du ||{10.53}

’khrul pa bsgrub bya’i mtshan gzhi yin ||
’di la dngos po dngos med du ||
sgrub la rtsod pa’i go skabs med || 
bsal ba phyogs dang ’gal ba grub ||{10.54}

lnga po bzhi ru bsdus te bshad ||
yul gyi sgo nas rjes dpag la ||
phye ste bsal ba bzhi ru gsungs || 
mngon sum rjes dpag dngos stobs kyi ||{10.55}

tshad yin khas blangs grags pa gnyis ||
sgro btags yin phyir khongs su bsdu ||
rjes dpag bzhin du mngon sum la’ang || 
bsal ba gnyis po ’jug ce na ||{10.56}

khas blangs ’bras rtags las gzhan min ||
rung ba mngon sum gyis mi ’grub ||
dam bcas nyid nas myong ba dang || 
’gal ba mngon sum bsal pa yin ||{10.57}

tshul gsum dngos po stobs zhugs dang ||
dam bcas ’gal <D 20a> na rtags bsal yin ||
yid ches tshig dang dam bcas pa || 
’gal ba khas blangs bsal ba yin ||{10.58}

de la khas blangs rang tshig gnyis ||
gzhan dag lung dang rang tshig zer ||
slob dpon ngag gi dbye bar bzhed || 
kun las btus su gnyis ka yang ||{10.59}

dpe gcig gis bstan rigs pa’i sgor ||
lung la dper brjod gzhan du gsungs ||
gzhal bya gnyis la tshad ma gnyis	|| 
bskal ba’i don la rang tshig gis ||{10.60}

mi gnod gsung rab nged kyi lung ||
rjes su dpag par bsdus te gsungs ||
des na rigs pas grub pa’i lung || 
tshad ma nyid yin ma grub na ||{10.61}

rang gi tshig dang mtshungs pa’i phyir ||
<G 42> gegs byed nyid du bzhed pa yin ||
lung du grags tshad tshad ma min || 
<B 23a> tshad mas grub pa de lung yin ||{10.62}

khas blangs nas ni dpyod pa blun ||
dpyad nas khas len mdzangs pa’i lugs ||
bar skabs kyi tshigs bcad do || 
lung gzhan ’gal ba’ang der ’gyur lo || 
chags sogs chos min chags bral sogs ||{10.63}

chos su chad lta min rnams ’chad ||
khrus dang chags sogs rgyu mi ’gal || 
de lta’i gzhung rnams lung ma yin || 
gal te rang tshig bstan bcos kyi ||{10.64}

gegs las the tshom tsam yin la ||
de ni bsgrub bya skyon med nyid || 
yin phyir phyogs skyon min zhe na || 
gegs kyis the tshom bskyed pa yi ||{10.65}

sgo nas skyon du song ba min ||
tshig des bsgrub bya mi ’grub pa’i || 
sgo nas skyon du ’jog pa yin || 
dam bcas rang gi bsam pa ston ||{10.66}

’gal ba ’dus na dam bca’ ’jig |
des na brjod pa skyon can gyis || 
rtsod pa’i skabs su pham pa bskyed || 
dam bcas nyid na ’jig rten dang ||{10.67}

’gal ba grags pas bsal ba yin ||
brda sprod pa dag sgra don la || 
dngos ’brel <D 21b> ’dod pa sngar bkag cing || 
brjod ’dod dbang gis ’jug pa yang ||{10.68}

bsgrubs zin des na grags pa’ang grub ||
yod pa’i rtags kyis ri bong can || 
zla ba yin pa ’gog pa la || 
’di la dpe med yod rnams la ||{10.69}

sgra kun brjod du rung phyir ro ||
sgra yi don gyi yod pa la || 
zla bar rung phyir ’gal ba yin || 
’jig rten spyod pa’i sgra las byung ||{10.70}

de nyid grags pa yin par bzhed ||
de yang shes bya thams cad la || 
rung phyir grags pas kun la khyab || 
ma grags pa la grags pa’i sgra ||{10.71}

’jig rten pa dang <B 23b>’gal zhe na ||
shes bya kun la rung ba la || 
grags pa’i sgra mdzad ’tshed pa bzhin || 
<G 43> grags rung don la grub na yang ||{10.72}

brda dang brjod ’dod la brten pa’i ||
sgra grub na ni grub bo zhes || 
bstan phyir sgra byung grags pa gsungs || 
grags pa’i rjes dpag gis grub pas ||{10.73}

’gal la mi ’khrul mi srid do ||
grags pa dngos pos bskyed na ni || 
rjes dpag bzhin du yul nges ’gyur || 
brjod ’dod dbang gis sbyar ba la ||{10.74}

sgra rnams gang la’ang mi ’jug med ||
des na kun la ’jug pa’i phyir || 
grags pa yul ’dir mi ’jug ces || 
brjod pa’i dpe gzhan rnyed dka’ bas ||{10.75}

thun mong nyid min mnyan bya bzhin ||
spyi mtshan ’chad pa’i skabs yin pas || 
ri bong can la dper mdzad nas || 
shes bya kun la khyab par bstan ||{10.76}

da trig shing min sogs la’ang mtshungs ||
ga pur dang ni dngul sogs la || 
zla ba’i sgra ni gzhan du grags || 
de nyid dper byas bsil zer can ||{10.77}

zla bar bsgrub par thun mong rtags ||
brda las ’jug rnams thun mong ba || 
gcig la grub na kun la ’grub || 
’di ni dngos po stobs zhugs yin ||{10.78}

grags pa ’gog na khyed kyi’ang ’jig |
des na ’dod pas sbyar ba’i brda || 
kun la ’jug <D 21a> tu rung bzhin du || 
’gog na ’jig rten gyis gnod pas ||{10.79}

grags pa dag dang ’gal bar dgongs ||
la la brda dang tha snyad kyi || 
grags pa gnyis su ’byed pa yod || 
tha snyad ’di yi skabs don min ||{10.80}

mtshan nyid de ’dra sngar bkag zin ||
dngos dang zhen pa’i brjod rung gis || 
<B 24a> brda yi grags pa’ang gnyis zhes zer || 
’chad na gnyis su yod mod kyi ||{10.81}

’jug pa’i tshe na rnam dbye med ||
des na bshad tshul rnam pa gnyis || 
dngos dang zhen par ’chad pa ’khrul || 
snga ma sgra byung grags pa la ||{10.82}

rjes dpag med phyir mi <G 44> khegs pa’am ||
yang na de la ’gal zla med || 
des na nges phyir gnod byed yin || 
phyi ma grags pa’i rjes dpag la ||{10.83}
yul gyi dbye ba bstan pa yin ||
de ltar shes na grags pa yi||  
bsal ba mkhas pa’i dgongs pa ’grub || {10.84}

tshad ma rigs pa’i gter las rang don rjes dpag brtag pa’i rab tu byed pa ste bcu pa’o
 || ||

A Critical Edition of the Eleventh Chapter 

gzhan don rjes dpag rang nyid kyis ||
mthong ba gzhan la ston pa’i ngag |
rgol dang phyir rgol dpang po gsum ||
sgrub dang sun ’byin brda sprod pa’o || {11.1}
rgol ba gnyis la skyon yon gyis ||
tshar gcad pa dang rjes ’dzin ’jug |
de ltar ston na rgyal pham yod ||
min na gnyis ka med par gsungs || {11.2}

rdzun dang g.yo sgyus tshar gcad kyang ||
de la rgyal pham mi bzhed do ||
’phrog dang sbyin pas ’jig rten pa ||
tshar gcad pa dang rjes ’dzin ’dod || {11.3}

grub mtha’ blang dor byed pa la ||
dam pa’i tshar gcad rjes ’dzin ’dod ||
tshar gcad gnyis las phye ba’i bzhi ||
rigs pa mkhyen pa’i dgongs pa yin || {11.4}
rgol ba la ni gsum gnyis drug |
phyir rgol la yang gsum gnyis drug |
dpang po la gsum kun la gcig |
<D 21b> gangs can pa rnams <B 24b>bcu drug ’dod || {11.5}

tshar gcad yin na snga mar ’dus ||
min na tshar gcad nyid ma yin ||
dpang po la ni tshar gcad med ||
ci nas byed na ha cang thal || {11.6}

dam bca’ la gnod dam bca’ gzhan ||
dam bca’ ’gal dang dam bca’ sel ||
gtan tshigs gzhan dang don gzhan dang ||
don med pa dang don mi shes || {11.7}

don bral dus la ma bab dang ||
ma tshang lhag dang yang brjod dang ||
rjes su mi smra mi shes dang ||
spobs pa med dang rnam g.yeng dang || {11.8}

’dod pa khas len <G 45> brgal brtag ’dor ||
rjes su sbyor med la sbyor dang ||
grub mtha’ nyams dang rtags ltar snang ||
thub pa rkang mig gis bshad pa’i || {11.9}

tshar gcad nyi shu rtsa gnyis yin ||
de la dpal ldan grags pa yis ||
’ga’ zhig tshar gcad min par bshad ||
tshar gcad yin na gnyis por sdud || {11.10}

dam bca’ la gnod tshar gcad ni ||
sgrub pa’i yan lag min brjod yin ||
dam bca’ gzhan pa’i tshar gcad ni ||
sun ’byin shes na ma nges ’dus || {11.11}

dam bca’ rtags sogs ’gal ba ni ||
dam bca’ brjod na lhag pa’i skyon ||
ma brjod rtags kyi skyon gsum ’gyur ||
rtags la skyon med tshar gcad min || {11.12}

dam bca’ sel ba ma nges ’dus ||
tshar gcad gnyis pa don med yin ||
gtan tshigs gzhan pa ngag rdzogs na ||
ma nges ma rdzogs tshar gcad min || {11.13}

don gzhan rgol ba ma nges pas ||
tshar gcad phyir rgol skyon min pa ||
brjod pa’i sgo nas tshar gcad kyi ||
 <B 25a> de las gzhan pa’i tshar gcad min || {11.14}

don med pa ni sgrub pa yi || 
yan lag min brjod las gzhan min ||
don mi shes pa don med sgra ||
sgrub pa’i yan lag min par ’dus || {11.15}

don ldan gsum brjod phyir rgol gyis ||
<D 22a> ma rtogs rgol ba tshar gcad min ||
don bral bsnyon tshig ma ’brel ba ||
sgrub pa’i yan lag min par ’dus || {11.16}
dus la ma bab go rim bzlog |
de las go na tshar gcad min ||
don mi go na sgrub pa yi ||
yan lag min pa brjod par ’dus || {11.17}

ma tshang yan lag gnyis pa’i skyon ||
dam bca’ med sogs tshar gcad min ||
lhag brjod sgrub byed min par ’dus ||
khyed kyi lugs la tshar gcad min || {11.18} 

yang brjod sgra zlos skyon ma yin ||
don zlos sgrub byed min par ’dus ||
de yang sgrub pa’i ngag la yin ||
gtam rgyud rgyas la ’di skyon min || {11.19}

rjes su mi smra phyir <G 46> rgol gyis ||
rgol ba’i ngag kun ma brjod pa ||
skyon min dgos pa ma brjod na ||
spobs pa med pa’i nang du ’dus || {11.20}

khyed kyang tshar gcad der ’gyur mod ||
don mi shes pa phyir rgol ni ||
spobs pa med las gzhan du min ||
mi spobs yan lag mi brjod pa’am || {11.21}

skyon mi brjod pa’i khongs su ’dus ||
rnam g.yeng drang po tshar gcad min ||
g.yo can spobs pa med par ’dus ||
’dod pa khas len shes mi shes || {11.22}

rim bzhin ma nges skyon mi brjod ||
brgal brtag ’dor ba rgol ba gnyis ||
spobs pa med pa’i nang du <B 25b> ’dus ||
rjes su sbyor med la sbyor ba’ang|| {11.23}

spobs pa med pa las gzhan min ||
grub mtha’ nyams pa sgrub pa yi||
yan lag mi brjod pa nyid yin ||
gtan tshigs ltar snang tshar gcad gnas || {24}

dper na ltag chod brjod pa bzhin ||
phrad dang ma phrad gtan tshigs dang ||
rtag dang ma smras ma skyes dang ||
’bras bu chos <D 22b> mthun mi mthun dang || {25}

rnam rtog khyad med dmigs pa dang ||
the tshom don go thal ’gyur rnams ||
kun las btus yin rigs brtag las ||
’phel ’grib brjod dang ma brjod dang || {11.26}

rigs  pa dang ni so so’i dpe ||
bsgrub bya mi rtag rab byed dang ||
dus ’das mtshungs pa’i ltag chod ni ||
nyi shu rtsa bzhi phyogs glang gis || {11.27}

bkag phyir grags pas btang snyoms mdzad ||
ltag chod ’di dag ma shes na ||
gzhung lugs chen po ’chad pa yi ||
phyogs snga phal cher mi rtogs pas || {11.28}

phyogs tsam phye ste bshad pa yin ||
bar skabs kyi tshigs bcad do || 
gang zags gsum la brjod tshul drug |
tshul gsum ston pa sgrub pa’i ngag | 
yan lag lnga la dam bca’ dang || {11.29}

nyer sbyor mjug sdud gsum po lhag |
spyi khyab ma tshang phyir mi ’thad ||
yan lag gnyis pa’ang gsum pa dang|| 
lnga pa sbyar na dam bca’ ’dren || {11.30}

gal te dam bca’ ma <G 47> brjod na ||
ngag ma rdzogs phyir dri dgos ’gyur ||
blun po la ni nyung rgyas sbyar || 
gnyis po snga phyi khyad par med || {11.31}

mtha’ rten rdzogs pa’i tshig tu sbyar ||
mkhas pa la ni <B 26a> gtan tshigs nyid ||
kun las btus kyi tshig bsdu ba || 
zlas dbyer bshad nas ’gal zhes zer || {11.32}

gsum pa de yi skyes bu yi ||
bsdu ba yin phyir ’gal ba med ||
’bras bu rjes dpag bskyed pa yin || 
sgrub byed yang dag ma yin pa || {11.33}

bkod pa sgrub pa ltar snang yin ||
don blo sgra yi dbye ba yis ||
ltar snang de yang rnam pa gsum || 
skyon brjod sgo nas log rtog sel || {11.34}

yul dang ngo bo brjod tshul gyi |
dbye bas sun ’byin rnam pa gsum ||
ltar snang skyon la skyon mi brjod || 
mu stegs byed dang bod ’ga’ zhig | {11.35}

grangs nges byed <D 23a> mod de mi ’thad ||
skyon mi brjod dang skyon min brjod ||
gnyis yin dbye ba bsam mi khyab || 
brjod pa’i tshul la rang rgyud dang || {11.36}

thal ’gyur gnyis yin rang rgyud bshad ||
thal ’gyur bzhi las bcu bzhi zhes ||
gangs can pa dag de ltar ’dod || 
bzlog par nus dang mi nus las || {11.37}

yang dag ltar snang bdun bdun yin ||
drug dang phyed kyis mi ’phen la ||
bdun pa’i phyed kyis ’phen zhes zer || 
rang rgyud la yang mtshungs phyir dang || {11.38}

rtags med khyab pa ’gal phyir dang ||
ltag chod nges pa mi rung phyir ||
thal ’gyur bzhir dbye mi ’thad do|| 
ma grub gnyis su phye ba lhag | {11.39}

’gal ba’i thal ’gyur ltar snang chad ||
rtags med khyab grub pa ’khrul ||
des na thal ’gyur bcu bzhi min || 
’dod pa brjod nas mi ’dod sgrub || {11.40}

sgrub pa’i thal ’gyur chos gsum ldan ||
<B 26b> dngos su sgrub pa’i ngag min yang ||
bzlog na sgrub ba’i mtshan nyid yod || 
kha cig thal ba’i chos bzlog pas || {11.41}

sgrub pa’i ngag nyid ’phen zhes zer ||
thal ba’i  ngag gis rang rgyud kyi ||
phyogs chos ’phen na sbyor ba ’jig | 
<G 48> thal ba’i ngag las rang rgyud kyi || {11.42}

don ’phen ji ltar bzlog bzhin min ||
yang dag thal ba bzlog mi ’phen ||
rang bzhin ’bras bu mtshan nyid de || 
mi dmigs gsum gyis sgrub mi ’phen || {11.43}

lhag ma yang dag gtan tshigs kun ||
sgrub byed ’phen par shes par bya ||
bzlog pas rang rigs ’phen ba bzhi || 
gzhan rigs ’phen pa bcu bzhi yod || {11.44}

’dod brjod mi ’dod sgrub pa med ||
khas blangs gtan tshigs yin na ni ||
gtan tshigs bzhi pa srid par ’gyur || 
khas blangs rtags su mi rung na || {11.45}
thal bas sgrub pa mi ’thad lo ||
gzhan gyis kun tu btags pa la ||
thal bas sgrub pa skyon yod <D 23b> min || 
thal ’gyur lan ni sgo gsum zhes || {11.46}

kha ba can pa de skad smra ||
’gal dang ma nges gcig tu ’gyur ||
’dod na ltar snang gnyis su ’gyur || 
de mthar gtan tshigs ltar snang kun || {11.47}

ma grub gcig tu ’du bar ’gyur ||
ma grub gnyis su ’byed na mtshungs ||
yang na ’gal ba de ’khrul ’gyur || 
des na mkhas pas thal ’gyur lan || {11.48}

rnam par thar pa’i sgo bzhis gdab ||
lan gyis bzlog par mi nus na ||
de yi rjes ’brang dam pa’i lugs || 
de ltar sgrub dang sun ’byin gyis || {11.49}

rigs pa’i gzhung lugs gang gis shes ||
mkhas pa de <B 27a> ni rdzogs pa yi||
sangs rgyas rnams kyi bstan pa ’dzin || {11.50}

tshad ma rigs pa’i gter las gzhan don rjes su dpag pa brtag pa’i rab tu byed pa ste bcu gcig pa’o || ||

skye ba skye ba rnams su yang dang yang ||
mkhas pa mkhas pa rnams la sngon sbyangs pas ||
tshe ’dir lan re zung re thos tsam gyis ||
gzhung lugs kun shes kun dga’ rgyal mtshan dpal || {1}
phyogs las rnam rgyal phyogs glang grags pa’i gzhung ||
mdo dang rnam ’grel de ’grel dang <G 49> bcas rnams ||
legs par rtogs shing rtog ge’i tshul shes nas ||
yang dag rigs mchog rigs pa’i gter ’di bsgrubs || {2}

thub pa ser skya rkang mig pa dang ’ug pa’i bu ||
mkha’ gos can dang tshu rol mdzes ba’i gzhung ’dzin pa ||
thos sgrogs pa dang gangs ri’i khrod gnas smra rnams kyi ||
rtog ge ngan ’joms bstan bcos chen po ’di byas so || {3}

blo yi nus pa cung zad yod kyang legs bshad snying po ma rnyed cing ||
nyin dang mtshan du ’bad pa byas kyang gzhung lugs phyogs re dpyis ma phyin ||
rtag tu brtson pas ting ’dzin bsgrubs kyang sangs rgyas dgyes pa’i lam <D 24a>las gol ||
snyigs dus skye bo chog shes rnams kyang legs par soms la mkhas pa sten || {4}

sde bdun rigs pa’i de nyid ’di yin zhes ||
rgan po’i lugs ngan dor nas ngas ’di bshad ||
rigs pa mkhyen pa de dag ’di bzhed mod ||
lan mang thos kyang blun po’i spyod yul min || {5}

legs par bshad pas blo gros mig phye nas ||
shes <B 27b> bya’i de nyid ji bzhin legs bstan pa’i ||
dge ba ’di yis thams cad gzigs pa nyid ||
thob nas ’gro ba kun gyi skyab gyur cig | {6}

tshad ma rigs pa’i gter zhes bya ba’i bstan bcos ’di ni | yul byang phyogs kyi rgyud du byung ba| sgra dang | tshad ma dang | sdeb sbyor dang | snyan ngag dang | tshig gi rgyan dang | ming gi mngon brjod dang | tha snyad kyi gtsug lag rnams legs par shes pas ’chad pa dang | rtsom pa dang | rtsod pa’i yul la spobs ba dge ba can | kun las btus dang sde bdun phyin ci ma log par khong du chud cing | lung dang | rigs pa dang | man ngag gi tshul mtha’ dag la blo’i snang ba thob pa | shākya’i dge slong kun dga’ rgyal mtshan dpal bzang po zhes bya bas | sdeb sbyor spangs nas go bde bar bkrol te || dpal sa skya’i gtsug lag khang du sbyar ba’o|| 




	


