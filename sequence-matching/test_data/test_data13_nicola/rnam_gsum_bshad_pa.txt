      'phags pa 'jam dpal gyi mtshan yang dag par brjod pa zhes bya ba la / 'phags pa 'jam dpal zhes bya ba ni / rang gi ngo bo ji lta bu zhig // de'i mtshan ni gang dag gang rnams yin / de yang dag par brjod pa ni ji ltar brjod ce na / de la 'phags pa 'jam dpal ni / gnyis su med pa'i ye shes te / de ni dus gsum gyi sang rgyas thams cad kyi ye shes kyi bdag nyid / byang chub kyi sems kyi ngo bo // chos thams cad kyi chos nyid dang tha mi dad pa yin te / de'i dbang gis snang ba'i gzugs kyi sku / longs spyod rdzogs pa dang sprul pa'i bdag nyid can ye shes kyi rten du snang ba / sangs rgyas dang byang chub sems dpa'i gzugs rnams su theg pa che chung gi tshul na tshogs las grags par snang ba'i bdag nyid de rnams kyang 'phags pa 'jam dpal zhes 'dod do // 'dir dris pa / sangs rgyas thams cad kyi gnyis su med pa'i ye shes kyi / bdag nyid 'phags pa 'jam dpal yin na / phyogs bcu dus gsum gyi sangs rgyas rnams kyi so so rang gis rig pa'i ye shes rnams chos can gcig gam tha dad pa zhig yin / de bzhin du de'i chos nyid dang de'i mdzad pa'ang gcig gam tha dad pa zhig zhe na / smras pa / de ni 'di ltar rig par bya ste / kha cig ni tshul las ni / de bzhin gshegs pa rnams ni ye shes kyi rgyud kyang tha dad / de'i chos nyid dang / de'i mdzad pa'ang tha dad de / 'on kyang rnam pa bzhi'i sgo nas mtshungs pa yin no // bzhi gang zhe na / chos mtshungs pa dang / sku mtshungs pa dang / gsung mtshungs pa dang / yi ge mtshungs pa'o zhes 'dod do // kha cig gi tshul las ni / ye shes ni gang zag gi rgyud so so las bsgrub pa'i phyir tha dad de / de'i chos nyid dang / mdzad pa dag ni 'dres pa ste / tha dad med do zhes 'dod do // kha cig gi tshul las ni / bdag dang gzhan gyi rgyud du 'byed pa ni bdag tu lta ba'i bag chags yin la // bdag tu lta ba ni 'khrul pa ste / des bskyed cing de'i dbang gis snang ba ni / de ltar bden pa ma yin pas / sems can gyi dus na yang rgyud tha dad mi 'grub na / bdag tu lta ba'i mdud pa mi mnga' ba'i sangs rgyas rnams la / ye shes tha dad kyi rgyud ga la grub ste / de bas na sangs rgyas rnams la ni rgyud tha dad pa dang / rgyud tha dad pas don mdzad pa dang / de bzhin du tshul tha dad pas don mdzad pa dang / zhing tha dad du don mdzad pa dang / dus tha dad du don mdzad pa mi mnga' ste / ji srid du theg pa che chung gi gsung rab rnams las 'phags pa 'jam dpal zhes grags pa dang / spyan ras gzigs dbang phyug dang / phyag na rdo rje zhe'am / sangs rgyas shakya thub pa dang / mar me mdzad dang / byams pa zhe'am / rnam par snang mdzad dang / mi bskyod pa dang / dkon mchog dpal zhes bya ba srtsogs par grags pa longs spyod rdzogs pa dang sprul pa'i skur grags shing / so so'i gdul bya dang / zhing khams dang / tshul dang / bstan pa dang / dus tha dad du ye shes chen po'i rten du snang ba thams cad kyang / sangs rgyas thams cad kyi gnyis su med pa'i ye shes kyis chos nyid rtogs pa'i dbang dang / sngon gyi smon lam dang thugs rje'i shugs kyis gdul bya dkar po'i bag chags dang ldan pa' i blo la so sor snang ba tsam gyis phye ba la gtogs pa sangs rgyas rnams kyi dbang du ni bye brag phra mo tsam yang rnyed pa ma yin no // de bas na 'dir 'phags pa 'jam dpal gyi yon tan brjod pa 'di ni / phyogs bcu dus gsum gyi sangs rgyas thams cad kyi yon tan brjod pa yin par shes par bya'o // de la 'phags pa 'jam dpal gyi skur snang ba'i tshul la brten nas tshul so sor grags pa ni 'di ste ste / nyan thos kyi tshul las ni / 'phags pa 'jam dpal zhes bya ba byang chub sems dpa'i rgyud du gtogs pa / da dung 'phags pa'i lam ma thob pa so so'i skye bor 'dod do // pha rol tu phyin pa'i tshul thun mong du grags pa las ni / byang chub sems dpa' sa bcu'i dbang phyug to 'dod do // 'dzam bu'i gling na yang bcom ldan 'das shakya thub pa'i 'khor du gyur pa yin la / 'og min na yang bcom ldan 'das rnam par snang mdzad kyi nye ba'i sras su gyur pa yin no zhe'o // mdo sde zab mo'i tshul las ni / sngon gyi dus su sangs rgyas pa ste / byang chub sems dpa'i tshul du bzhugs pa'o zhe'o // gsang sngags kyi tshul las ni kha cig las / rigs kyi gtso bo de bzhin gshegs pa'i gtsug tor las sprul pa'i bdag nyid byang chub sems dpa'i tshul du bzhugs par 'dod do // rnal 'byor gyi tshul kha cig las ni / bcom ldan 'das rnam par snang mdzad kyi thugs las sprul pa'i ye shes kyi sems dpa' chen po bcu drug las / rdo rje rnon po ste 'jam dpal rdo rje zhes 'dod do // rnal 'byor chen po'i tshul kha cig las ni / 'jam dpal ye shes sems dpa' zhes kyang bya // byang chub sems dpa' rdo rje zhes kyang bya / de bzhin du / rdo rje sems dpa' dang / kun tu bzang po dang / bde ba chen po la srtsogs pa sangs rgyas thams cad kyi gtso bo // dkyil 'khor thams cad kyi mnga' bdag nyid du yang ston to // 'jam dpal sgyu 'phrul drwa ba las ni / de bzhin gshegs pa thams cad kyi thugs ka na 'jam pa'i rdo rje bzhugs te / de yang dang po'i sangs rgyas kyi tshul dang / ye shes sems dpa'i tshul gyis bzhugs so zhes 'dod do // 'di dag ni 'phags pa 'jam dpal gyi bdag nyid bstan pa'o // 'phags pa 'jam dpal de'i mtshan ni gang dang gang rnams yin zhe na / ji srid du zag pa dang bcas pa'i chos sam / zag pa med pa'i chos sam / 'jig rten pa'am / 'jig rten las 'das pa'am / 'dus byas sam / 'dus ma byas sam / dngos po'am / dngos po med pa'am / sems sam / sems snang ba la srtsogs te / ji srid du chos rnams kyi rnam pa'i rab tu dbye ba'i ming du grags pa / jig rten gyi gtsug lag las grags pa'am / theg pa chung ngu las grags pa'am / theg pa chen po las grags pa'am / theg pa chen po'i yang chen po gsang sngags kyi tshul las grags pa yang rung ste / chos rnams kyi ming ji snyed pa de dag thams cad ni / 'phags pa 'jam dpal gyi mtshan du ma gyur pa med de / de bas na de dag thams cad mtshan du shes par bya'o // 'dir dris pa / zag pa med pa'i chos rnams kyi ming rnams ni 'phags pa 'jam dpal gyi mtshan du rung ste / 'phags pa 'jam dal nyid zag pa med pa thob pa'i bdag nyid yin pa'i phyir rung na / zag pa dang bcas pa'i chos rnams kyi ming de'i mtshan du ji ltar 'gyur / 'phags pa 'jam dpal ni zag pa'i chos thams cad yongs su zad pa'i bdag nyid yin pa'i phyir / de rnams kyi ming de'i mtshan du mi rung ngo zha na / 'phags pa 'jam dpal ni zag pa med pa'i chos kyi bdag nyid can yin mod kyi / tshul 'di la 'gal ba med de / 'di ltar 'phags pa 'jam dpal ni / zag pa dang bcas pa'i chos rnams kyi rang bzhin yang yin pa'i phyir dang / de la khyab pa yin pa'i phyir dang / der 'phrul pa yin pa'i phyir dang / de la dga' ba yin pa'i phyir dang / de mkhyen pa yin pa'i phyir dang / de gsung ba yin pa'i phyir dang / de yongs su dag pa yin pa'i phyir dang / de la mnga' brnyes pa yin pa'i phyir dang / de bskyed pa yin pa'i phyir dang / de nyid las skyes pa yang yin pa'i phyir te / tshul bcu po 'di ni / 'khor ba dang mya ngan las 'das pa'i chos thams cad la yang shes par bya'o // de la ji ltar / de chos thams cad kyi rang bzhin nam bdag nyid yin zhe na / 'di nyid las gsungs pa / dngos po kun gyi rang bzhin mchog // dngos po kun gyi rang bzhin 'dzin // skye med chos te sna tshogs ston // chos kun ngo bo nyid 'chang ba // zhes gsungs pa lta bu dang / rnam rig sna tshogs gzugs don can // rnam shes sna tshogs rgyud dang ldan // zhes gsungs pa dang / sdug bsngal gsum gyi sdug bsngal zhi // zhes pa dang / rnam pa bcu po don bcu'i don // zhes pa dang // don 'grub bsam pa grub pa ste // kun tu rtog pa thams cad spangs // shes bya ba la sos pa lta bu'i skabs su bshad pa / dngos po thams cad kyi rang bzhin dang / dngos po med pa'i chos kyi rang bzhin dang / chos thams cad kyi ngo bo nyid dang ldan pa'o // zhes bshad pa dang / gzhan yang / rnam rig sna tshogs gzugs don can gyi skabs su sems dang yid dang rnam par rig pa snang ba dang bcas pa'i bdag nyid 'jam dpal lo zhes bshad pa dang / de bzhin sdug bsngal gsum gyi sdug bsngal zhe'i skabs su / sdug bsngal gsum ni / sdug bsngal nyid du bshad pa la yang sdug bsngal ni / sdug bsngal sgrub par byed pa'i kun 'byung du bshad la / zhi ba ni 'gog par bshad de / de dag kyang 'phags pa 'jam dpal yin par bshad pa dang / rnam pa bcu bo don bcu'i skabs su bdag tu lta ba rnam pa bcur bshad la / yang don ni / gnyen po rnam pa bcur bshad de / de ltar na mi mthun pa dang / gnyen po de dag 'phags pa 'jam dpal lo zhes bshad pa lta bu la srtsogs pa chos thams cad kyi bdag nyid 'phags pa 'jam dpal yin par bshad pa'i phyir / de lta bu'i yon tan brjod pa'i ming thams cad kyang de'i mtshan du 'gyur ro // de la 'phags pa 'jam dpal ji ltar na chos thams cad la khyab pa yin zhe na / 'dir gsungs pa // mi 'gyur kun 'gro khyab pa po // zhe 'am / sangs rgyas kun gyi thugs la gnas // she 'am / sems can kun gyi yid la gnas // zhes bya ba la srtsogs pa lta bu ste / de la rnam pa bzhi'i tshul gyis khyab pa ni 'di lta ste / chos nyid dang / ye shes dang / thugs rje dang / mdzad pa'o // de la chos nyid kyis khyab pa ni / chos thams cad ni rang bzhin gyis stong pa bdag med pa ste / 'di ltar gzhan las // chos kyi dbyings ni ma gtogs pa // chos ni 'ga' yang yod ma yin // zhes gsungs pa lta bu'o // de bas na chos kyi dbyings ni 'phags pa 'jam dpal te / de'i phyir thams cad la khyab pa'o // ye shes kyi sgo nas khyab ste / 'di ltar chos kyi dbyings kyi chos can ni rang rig pa tsam ste / chos thams cad kyang rang rig pa tsam du 'dus pa dang / ye shes kyi yul du ma gyur ba'i chos nyid kyang med de / de'i phyir ye shes kyi tshul gyis kyang khyab bo // thugs rjes kyang khyab pa ste / 'di ltar dbyings dang ye shes zung du 'brel ba ga na ba de na / thugs rje chen po yang rgyun mi 'chad pa yin no // de bzhin du mdzad pas kyang khyab te / chos de gsum gang du tshogs pa der mdzad pa rgyun mi 'chad do // de'i phyir sangs rgyas rnams kyi thugs dang sems can rnams kyi sems la 'phags pa 'jam dpal gyis khyab ste / chos de dag gang nas kyang ma 'ongs la / gang du yang mi 'gro / gar yang gnas par 'gyur ba med bzhin du / skal pa dang / mos pa ji ltar ba bzhin du sems can gyi don mdzad par nus pa yin no // de lta bu'i yon tan brjod pa'i ming thams cad kyang de'i mtshan du 'gyur ro // de la 'phags pa 'jam dpal ji ltar chos thams cad du sprul pa yin zhe na / 'di nyid du gsungs pa / gzugs rnams ma lus snang ba'i dpal // sna tshogs gzugs can yid las skyes // zhes bya ba la srtsogs pa ji ltar 'gro ba 'dul ba'i dbang gis snod dang bcud du bcas pa'i gzugs sna tshogs su sprul pa dang // gtsug phud phud bu lcang lo can // ral ba munja cod pan thogs // zhes bya ba la sogs pa'i skabs su // brtul zhugs thams cad 'dzin par sprul ba dang / gzugs kyi mtshan nyid kyang / longs spyod rdzogs pa'am / sprul pa'am / byang chub sems dpa' 'am / rang rgyal pa'am / nyan thos sam / skye dgu'u bdag po la sogs pa'am / gzhan yang mdzes pha'i gzugs sam / mi sdug pa'i gzugs sam / rgan pa'am / gzhan la srtsogs pa'i gzugs sam / gzhan yang nyon mongs pa dang bcas pa'i gzugs sam / zag pa zad pa la srtsogs pa chos thams cad kyi gzugs brnyan du 'phags pa 'jam dpal mi 'phrul ba med do // de bas na de lta bu'i yon tan brjod pa'i phyir brjod pa'i ming thams cad kyang de'i mtshan du 'gyur ro // de la ji ltar na 'phags pa 'jam dpal de chos thams cad la dga' ba yin zhe na / 'di nyid du gsungs pa / dngos don ma lus rnams la dga' // stong pa nyid dga' 'dod chags blo // srid gsum dga' ba chen po pa // zhes bya ba la srtsogs pa lta bu ste / 'gro ba 'dul ba'i dbang gis chos thams cad la dga' bar ston pa dang / snying rje'i dbang gis srid pa la chags shing dga' ba dang / shes rab kyi dbang gis stong pa nyid la chags shing dga' ba ste / de bas na de lta bu'i yon tan gyi dbang du gsungs pa'i ming thams cad kyang de'i yon tan gyi mtshan du 'gyur ro // de la ji ltar chos thams cad mkhyen pa yin zhe na / 'di nyid du gsungs pa // shes rab chen pos skad cig la // chos kun khong du chud pa po // chos kun mngon par rtogs pa ste // zhes bya ba la sogs pa ji skad du chos thams cad mkhyen pa'i yon tan bstan pa'i dbang du gsungs pa'i ming thams cad kayng de'i mtshan du 'gyur ro // de la ji ltar na chos thams cad gsungs pa yin zhe na / 'di nyid du gsungs pa // smra ba'i skyes mchog smra ba'i rgyal // smra ba'i dam pa mchog gi rgyal // smra ba'i sengge tshugs pa med // ces bya ba la sogs te / ji srid du chos thams cad phyin ci ma log par ston pa'i mnga' bdag yin pas / de'i dbang du smos pa'i chos thams cad kyi ming yang de'i mtshan du 'gyur ro // de la ji ltar na chos thams cad rnam par dag pa'i bdag nyid yin zhe na / 'di nyid du gsungs pa'i / zag pa zad pa dang / sgrib pa las grol ba dang / nyon mongs pa zhi bar byed pa dang / srid pa 'joms pa dang / 'khor ba'i pha rol phyin pa dang / chu bo las brgal ba dang / srid rtsa bton pa la sogs pa zag pa dang bcas pa'i chos kyi dri ma dag pa'i sgo nas brjod pa dang / gzhan yang dag pa rnam pa bcu gnyis 'chang dang / rnam dag phung po lnga 'chang dang / pha rol phyin bcu dag pa dang / shes bcu rnam dag 'chang ba la srtsogs te / zag pa med pa'i chos rnams kyang / mthar phyin pa'i sgo nas / shin tu rnam par dag pa'i mtshan nyid du ston ste // de ltar chos thams cad rnam par dag pa'i yon tan ston pa'i phyir / ming gang smos pa de dag thams cad kyang de'i mtshan du 'gyur ro // de la ji ltar na chos thams cad kyi dbang phyug yin zhe na / 'di nyid du gsungs pa / chos kyi dbang phyug chos kyi rgyal // zhes bya ba la sogs pa lta bu chos thams cad la mnga' ba brnyes shing / de la dbang bsgyur ba dang / chos kyi rgyal po dang / gtso bo dang / bdag por ston pa'i sgo nas / yon tan brjod pa'i ming thams cad kyang de'i mtshan du 'gyur ro // de la ji ltar na des chos thams cad bskyed pa yin zhe na / 'di nyid du gsungs pa / sangs rgyas thams cad bsyked pa po // 'byung ba chen po rgyu gcig pa // sna tshogs don kun bskyed pa po // gsang sngags don kun bskyed pa po la sogs pa / chos thams cad 'phags pa 'jam dpal las byung bar ston pa lta bu ste / 'di ltar de bzhin nyid kyi phyir / chos thams cad bskyed pa yin pa dang / thabs dang shes rab kyi phyir sangs rgyas thams cad bskyed pa yin pa dang / 'dul ba'i dbang gi phyir sprul pa thams cad bskyed pa yin te / de lta bu la sogs pa yon tan brjod pa'i phyir smos pa'i ming thams cad kyang de'i mtshan du 'gyur ro // de la ji ltar na de chos thams cad las skyes pa yin zhe na / de chos nyid las skyes pa yin te / nam mkha' las byung rang byung ba // zhes gsungs pa lta bu'o // de ye shes las skyes pa yin te / ye shes 'ba' zhig las byung ba zhes gsungs pa lta bu'o // de sems las skyes pa yin te / sna tshogs gzugs can yid las skyes shes gsungs pa lta bu'o // de nyan thos kyi lam dang / rang sangs rgyas kyi lam dang / yang dag par rdzogs pa'i sangs rgyas kyi lam thams cad las kyang skyes pa yin te / nges 'byung sna tshogs las byung ba // zhes gsungs pa lta bu'o // de theg pa chen po'i yang chen po gsang sngags kyi tshul las kyang skyes pa yin te / gsang sngags tshul chen po las byung ba / zhes gsungs pa lta bu'o // de legs par sbyang ba'i chos las kyang skyes pa yin te / chos las 'byung ba srid pa sel // zhes gsungs ba lta bu'o // de chos thams cad dbyer med pa'i mtshan nyid las skyes pa yin te / rdo rje las skyes rdo rje'i bdag // ces pa lta bu'o // de ltar chos thams cad las skyes par bstan pa'i phyir / de'i yon tan brjod pa'i ming thams cad kyang de'i mtshan du 'gyur ro // de ltar rnam pa bcu'i sgo nas zag pa dang bcas pa'i chos dang / zag pa med pa'i chos thams cad kyi ming thams cad de'i mtshan du 'gyur ba thun mong du bstan nas / da ni khyad par brjod par bya'o // de la zag pa dang bcas pa'i chos la de'i bdag nyid du ston pa'i tshe / 'di ltar zag pa dang bcas pa'i chos rnams kyi mtshan nyid ni 'phags pa 'jam dal yin no zhes brjod par bya'o // 'phags pa 'jam dpal gyi mtshan nyid ni zag pa dang bcas pa'i zhes brjod par mi bya ste / dper na bum pa'i mtshan nyid ni mi rtag pa nyid do zhes brjod par bya'o // mi rtag pa nyid kyi mtshan nyid ni bum pa'o zhes brjod par mi bya ste / 'di ltar mtshan nyid dang mtshan gzhi rnam par bzhag pa ni / khyab che chung dang / phra rags dang / dam pa dang / dam pa ma yin pa dang / 'khrul pa dang bden pa lta bu'i sgo nas phan tshun mtshan nyid dang mtshan gzhir bzhag ste / thams cad du phan tshun bsnor du rung ba ni ma yin no // de bas na 'phags pa 'jam dpal gyi mtshan nyid zag pa dang bcas pa'i chos yin par mtshan mi brjod do // chos thams cad la khyab pa ston pa'i skabs su / rten dang brten par bzhag pa'i tshe / 'phags pa 'jam dpal ni zag pa dang bcas pa'i chos la khyab pa yin gyi / brten pa ni ma yin no // dper na nam mkha' ni gzugs la khyab pa yin gyi / nam mkha'i mtshan nyid gzugs la brten pa ma yin no // de bas na zag pa dang bcas pa'i chos la 'phags pa 'jam dpal brten pa'i tshul nas mtshan mi brjod do // zag pa dang bcas pa'i chos lta bur 'phrul zhing 'jug par ston pa'i tshe / zag pa dang bcas pa'i chos la thugs rje dang 'phrul pa 'jug par ston kyang / zag pa dang bcas pa'i chos la ni des bsgos shing byin gyis rlobs kyi / de la zag pa dang bcas pas mi 'dzin cing mi gos te / dper na nyi ma'i 'od zer mi gtsang ba'i sa phyogs su shar ba'i tshe / nyi ma'i 'od kyis mi gtsang ba'i sa phyogs su bsgos shing reg par gyur kyang / dri ma des 'od la bsgos shing byin gyis brlabs pa med do // de'i phyir thams cad du 'jug kyang gos pa'i tshul nas mtshan brjod par mi bya'o // tshul de dag gis zag pa dang bcas pa'i chos la 'phags pa 'jam dpal ldan par bsgrub pa na 'gal ba ni med kyi / 'phags pa 'jam dpal la zag pa dang bcas pa'i phyogs ldan pa'i sgo nas mtshan brjod par ni mi bya'o // rnam par dag pa'i sgo nas mtshan brjod pa'i tshe / zag pa dang bcas pa'i chos rnams ni / nyes skyon gyi chos dri ma'i mtshan nyid yin pa'i phyir / de bsal zhing zad par byas pa'i sgo nas mtshan brjod pa yin no // zag pa med pa'i chos rnam par dag par ston pa'i tshe ni / de la mi mthun pa'i dri ma thams cad ma lus par gtan du zad pa'i phyir rnam par dag par mtshon brjod pa dang / don dam par gnyis su med pa'i tshul nas brjod pa yin te / kun rdzob tsam du de dag spang bar bya ba yin pas / spangs shing zad pa'i tshul nas ni brjod pa yin no // zag pa dang bcas pa'i chos bskyed par ston pa'i tshe / chos ci yang ma yin pa dang / shes pa rang rig pa'i sgo dang 'khrul ba'i chos sna tshogs su snang ba'i sgo nas bdag po'i rkyen du bshad kyi / rgyu'i rkyen du mi brjod do // de chos thams cad las skyes par bstan pa'i skabs su / zag pa dang bcas pa'i chos kyi dbang las 'phags pa 'ja m dpal skye bar bshad kyi / de'i rgyu'i rkyen yin par mi bshad de / de bas na de dag gi sgo nas mtshan brjod par mi bya'o // zag pa med pa'i chos la khyad par du bstan pa ni / de dag las bzlog pa nyid de / zag pa med pa'i chos kyi mtshan nyid can dang / chos la brten pa dang / chos kyis bsgos shing byin gyis brlabs pa la sogs pa'i sgo nas kyang mtshan brjod pa yin te / 'di dag ni chos thams cad kyi ming 'phags pa 'jam dpal gyi mtshan du bstan pa las brjod pa'i tshul gyi sgo nas / zag pa dang bcas pa'i chos dang / zag pa med pa'i chos la thun mong du mtshan brjod du rung ba dang / bye brag gi sgo nas brjod pa dang / brjod pa ma yin pa yod par bstan pa ste / 'di dag tsam gyis de'i mtshan gang dang gang rnams yin pa mdor bstan pa ste / rgyas par ni gzhung 'di nyid du bstan pa'i mtshan rnams yan lag dang nying lag tu phye ba de'i mtshan rnams yin no // da ni de yang dag par brjod pa ji ltar brjod pa'i tshul bshad par bya ste / de yang rnam pa gsum mo // gsum gang zhe na / 'di ltar / mtshan yon tan gyi don du bltas te / brjod pa'i tshul dang / mtshan gsang sngags kyi don du bltas te brjod pa'i tshul dang / mtshan gnyis su med pa'i don du bltas te brjod pa'i tshul lo // de la mtshan yon tan gyi don du btlas te brjod pa'i tshul ji ltar brjod ce na / 'di la rigs kyi bu'am / rigs kyi bu mo gang la la dag / bla na med pa yang dag par rdzogs pa'i byang chub tu sems bskyed cing / theg pa chen po'i sgor zhugs pa / sangs rgyas la shes nas dad pa dang ldan pa rnams kyis / thog ma nyid du bcom ldan 'das 'jam dpal ye shes sems dpa' ni / phyogs bcu'i de bzhin gshegs pa thams cad kyi bdag nyid chen po // de dag thams cad kyi yon tan phun sum tshogs pa dang ldan pa / sangs rgyas thams cad kyi thugs rje dang mdzad pa rgyun mi 'chad pas / nam mkha' dbyings kyi mtha' klas pa'i sangs rgas thams cad kyi dgongs pa sgrub cing / sems can kyi khams ma lus shing lus pa med pa thams cad ki re ba yongs su skong ba'i phrin las mdzad pa / rtag tu sems can thams cad kyi mdun na bzhugs pa ste // de bas na gang gis 'di'i mtshan brjod pa de la ni / bskal pa ganga'i klung gi bye ma snyed du sangs rgyas thams cad kyi mtshan brjod pas / de la dper bzod pa ma yin no zhes dang ba'i dad pa dang / mos pas mngon du byas te / de yang sems can thams cad kyi don bsgrub par bya ba'i phyir brjod par bya'o // zhes smon lam gyis 'phangs pa'i bsam pas / byang chub tu sems bskyed nas mtshan brjod par bya'o // de yang mos pa'i dbang gis 'di ltar yid la byed pa bzhag par bya ste / bcom ldan 'das 'jam dpal ye shes sems dpa' ni / 'di lta bu'i yon tan can rnams thams cad mkhyen pa'i ye shes dang / thugs rje dang byams pa'i mnga' bdag pas / rtag tu gdul bya thams cad kyi mdun na gnas pa'i phyir / bdag gis de'i sku khyad par can mdun du yid la byas kyang rung ma byas kyang rung ste rtag tu mdun na gnas pa'i phyir / de la mchod pa brjod pa'i don du bsam pa g.yeng ba med pas mtshan brjod par bya'o // gzhan du na bcom ldan 'das kyi rang bzhin ni de lta bu yin mod kyi / 'on kyang de'i sku bzang po khyad par can yid la byas na / bdag dang gzhan gyi don phun sum tshogs pa la byin gyis rlobs par 'gyur ro zhes shes par byas nas / mdun gyi nam mkha' la rang gi yid las sprul pa'i rin po che'i rang bzhin gyi dpag bsam gyi shing chen po rgyas pa'i sgrib ma la / rin po che padma'i gdan dang zla ba'i dkyil 'khor la bzhugs pa'i bcom ldan 'das 'jam dpal gzhon nu / sku mdog kha ba la gur gum gtor ba lta bu / sna tshogs kyi na bza' mnabs pa / phyag g.yon na utpala sngon po rgyas pa bsnams pa / g.yas pas mchog sbyin pa can / 'khor los bsgyur ba'i rgyal po chas pa ltar rgyan thams cad kyis brgyan pa bsam ste / de'i yon tan mngon par brjod pa'i don du / g.yeng ba med pa'i yid la byed pas mtshan brjod par bya'o // yang na sku mdog phyag mtshan ni glegs bam dang / ral gri dang / chos 'chad la sogs pa dang / zla ba'i kha dog dang gser btso mo'i kha dog la sogs te / ji ltar mos pa bzhin du yid la bya'o // mchod par brjod pa rdzogs nas 'dod pa'i don la gsol ba btab ste / yongs su dag pa'i zhing khams su gshegs su gsol nas ldang bar bya'o // yang na / 'dul ba'i dbabg gis 'di ltar bsam par bya ste / bcom ldan 'das nyid snga ma bzhin du bsam pa'i steng gi phyogs su / bcom ldan 'das shakya thub pa la srtsogs pa phyogs bcu'i sangs rgyas thams cad rab tu byung ba'i tshul gyis bzhugs par bsam mo // de'i g.yas kyi phyogs su ni byang chub sems dpa' byams pa dang / kun tu bzang po dang / spyan ras gzigs dbang phyug dang phyag na rdo rje dang / sa'i snying po dang / nam mkha'i snying po dang / sgrib pa rnam par sel ba la sogs te / bskal pa bzang po'i byang chub sems dpa' rnams khyim pa'i tshul gyis rgyan ma spangs pa'i mtshan nyid du bzhugs par bsam mo // de'i g.yon gyi phyogs su 'phags pa shari'i bu dang / mo'u gol gyi bu dang / rab 'byor dang / kun dga' bo la sogs te / dgra bcom pa chen po rnams rab tu byung ba'i tshul gyis bzhugs par bsam mo // de'i 'og gi phyogs su lha'i bu dbang phyug chen po la sogs te gtsang ma rigs kyi lha rnams dang / tshangs pa chen po dang bcas pa'i gzugs kyi khams na spyod pa'i lha'i bu rnams kha dog dkar po rgyan thams cad kyis brgyan pa dang / brgya byin la sogs pa sum cu rtsa gsum gyi lha rnams kha dog sna tshogs rgyan thams cad kyis brgyan par bsam ste / de rnams kyi mdun du bdag gis phyag btsal ba dang / mchod pa la srtsogs pa'i yan lag bdun dang ldan pa'i smon lam gyi sgo nas byang chub chen por sems bskyed nas / de dag thams cad la mchod pa'i don du bcom ldan 'das kyi mtshan brjod par bya'o // de la de bzhin gshegs pa rnams ni / rdo rje rin po che las grub pa'i sengge'i khri dang / rin po che'i padma dang / nyi ma dang zla ba'i dkyil 'khor gyi gdan la mnyam pa'i skyil m krung dang / mnyam bzhag gi phyag rgya dang / chos 'chad pa'i phyag rgya can du'o // byang chub sems dpa' rnams ni rin po che'i padma dang / zla ba'i dkyil 'khor la zhabs g.yon pa phab pa'i skyil mo krung phyed ma dang / rang rang gi mtshan ma dang chos zhu ba'i phyag rgya can no // nyan thos chen po rnams ni / rin po che'i padma'i gdan la chos zhu ba'i tshul du bsam par bya'o // lha'i bu rnams ni rang rang gi bzhon pa dang / mtshan ma dang ldan pa'am / yang na thams cad kyang rin po che'i khri steng na chos zhu ba'i tshul can sha dag go // mchod pa rdzogs pa nas bshags pa dang / 'dod pa'i don gsol ba bya ste / rang rang gi zhing dang gnas su gshegs su gsol te / ldang bar bya'o // spyan drang pa ni mi dgos te bsam pa tsam nyid kyis byin gyis rlob par 'gyur ba'i phyir ro // de dag ni mtshan yon tan gyi don du bltas te brjod pa'i yid la byed pa'i tshul yin no // yon tan nyid kyi tshul ji lta bu yin zhe na / pha rol du phyin pa'i tshul dang gsang sngags kyi tshul rnam pa gnyis yin no // de la pha rol tu phyin pa'i tshul du ni / 'jig rten pa dang / nyan thos dang / rang sangs rgyas dang / byang chub sems dpa' rnams dang thun mong du gyur pa'i yon tan dang / de bzhin gshegs pa nyag gcig gi yon tan de dag dang thun mong ma yin pa'o // de la thun mong ni dge ba bcu'i las kyi lam dang / bsam gtan dang tshad med pa dang / snyoms par 'jug pa'i lam gyis bsdus pa mngon par mtho ba'i 'bras bu dang bcas pa rnams dang / gzhan yang bden pa bzhi dang / shes pa brgyad dang / rnam par thar pa la sogs pa dge sbyong gi tshul gyi 'bras bu dang bcas pa dang / de bzhin du phyogs dang pha rol tu phyin pa dang / dbang dang mngon par shes pa dang / sa dang byang chub sems dpa'i stobs dang / byang chub sems dpa'i mi 'jigs pa dang / byang chub sems dpa'i gzungs dang ting nge 'dzin la sogs pa rnams so // thun mong ma yin pa'i yon tan ni / de bzin gshegs pa'i stobs bcu dang / ma 'dres pa bcwo brgya dang / mtshan dang dpe byad bzang po dang / gzungs dang tinge nge 'dzin dang / thugs rje chen po sum cu rtsa gnyis dang / ma 'dres pa'i dran pa nye bar gzhag pa gsum dang / bag chags kyi mtshams sbyor ba thams cad yongs su spangs pa dang / bsnyel ba mi mnga' ba'i chos nyid dang / rnam pa thams cad mchog gi yi ge shes bya ba la sogs pa lta bu ste / 'di dag ni de bzhin gshegs pa'i yon tan rgya mtsho zhes bya ste / rgya mtsho ltar zab cing rgya che ba'i phyir dpag dang tshad las 'das pa'o // de yang mdor bsdu na ni rnam pa bzhi yin te / shes par bya ba'i chos thams cad ma lus par yongs su mkhyen pa dang / spang bar bya ba'i chos thams cad ma lus par gtan du spangs pa dang / gnas sgyur par bya ba'i chos thams cad phyin ci ma log par rtag tu gnas gyur pa dang / thob par bya ba'i chos thams cad ma lus par rtag tu thob pa ste / 'di lta bu'i tshul gyis de bzhin gshegs pa'i yon tan rgya mtsho mdor bsdu na rnam pa bzhi yin no // gsang sngags kyi tshul las ni / de bzhin gshegs pa'i yon tan gyi rlabs chen po rnam pa gsum gsungs te / gsum gang zhe na / yongs la khyab pa'i yon tan dang / rtsis las 'das pa'i yon tan dang // mchog tu gyur pa'i yon tan no // de la yongs la khyab pa'i yon tan gang zhe na / 'di ltar de bzhin gshegs pa'i yon tan ni / nam mkha'i dbyings kyi mtha' klas pa / chos kyi dbyings kyi mur thug pa'i dag pa dang ma dag pa'i zhing khams dag dang / de dag na gnas pa'i gang zag slob pa dang mi slob pa dang / gnyis ka min pas bsdus pa'i chos rnams / ji ltar phung po dang khams dang skye mched dang rten cing 'brel bar 'byung ba nas / rnam pa thams cad mkhyen pa mchog gi ye shes dang / chos kyi dbyings dang yang dag pa'i mtha'i bar gyi chos rnams la ma khyab pa med pa ni yongs la khyab pa'i yon tan yin te / de ji ltar khyab pa'i tshul ni mtshan bshad pa'i skabs su bshad pa lta bur shes par bya'o // de la de bzhin gshegs pa'i rtsis las 'das pa'i yon tan gang zhe na / 'di ltar de bzhin gshegs pa'i sku'i yon tan dang / de bzhin du gsung dang / thugs dang / yon tan dang / phrin las kyi dbang gi sgo nas yon tan du gyur pa dang / rtsa ba re re la yang yon tan gyi cha lnga lnar phye bas sku lnga dang / de bzhin du gzhan la yang lnga lnga dang / lnga phrag gcig la yang / de bzhin du rigs nyi shu rtsa lnga dang / de rnams la yang snying po dang / phyag rgya dang / gsang sngags dang / rig sngags rnams kyi rigs kyis phye bas rigs brgya brgya ste / de dag la yang de bzhin du phye bas / rigs 'bum phrag brjod kyis phye bas rigs brgya brgya ste / de dag la yang de bzhin du phye bas / rigs 'bum phrag brjod kyis mi langs pa dang / grangs med pas rigs rgya mtsho zhes gsungs te / 'di ltar gzhan las / rigs ni mtha' yas gsungs pa yang // rigs chen dag tu zad par 'dus // zhes gsungs pa lta bu ste / 'dir gsungs pa / sangs rgyas thog ma tha ma med // dang po'i sangs rgyas rgyu med pa // zhes so // rigs lnga dang drug dang mtha' yas pa gsungs pa yang / 'di nyid las / gsang sngags rigs chen thams cad dang // gsang sngags rig sngags 'chang ba' i rigs // 'jig rten snang byed rigs chen dang // phyag rgya chen po'i rigs mchog dang // rigs chen gtsug tor cher gzigs nas // shes gsungs so // rdo rje'i rigs 'ba' zhig kyang mtha' yas te / 'di nyid las / zhu ba po rdo rje 'dzin pa'i yon tan brjod pa'i skabs su / khro gnyer rim par ldan la sogs // lag na rdo rje mtha' yas pa // zhes gsungs pa dang / rdo rje 'jigs byed 'jigs par byed // ces bya ba la sogs pa rdo rje khro ba'i rigs sna tshogs gsungs pa lta bu'o // de bzhin du rigs gzhan la yang sbyar bar bya ste / de bzhin gshegs pa'i rigs kyi sgo nas / 'di nyid du gsungs pa / gtsug tor chen po rmad byung gtsug // nam mkha'i bdag po sna tshogs ston // zhes gsungs pa lta bu'o // padma'i rigs kyi dbang du gsungs pa / sangs rgyas kun gyi snying po che // sprul pa'i 'khor lo sna tshogs 'chang // zhes gsungs pa lta bu'o // rin po che'i rigs kyi dbang du gsungs pa / sangs rgyas kun gyi sprul pa'i sku // bye ba dpag med 'gyed pa po // zhes gsungs pa lta bu'o // las kyi rigs kyi dbang du byas te gsungs pa / sangs rgyas sprul pa'i rgyud 'chang ba // phyogs bcur sprul pa sna tshogs 'gyed // ces gsungs pa lta bu'o // 'di lta bu'i che ba'i yon tan yongs su bgrang ba las 'das pa ni / rtsis las 'das pa'i yon tan zhes bya'o // de la mchog tu gyur pa'i yon tan gang zhe na / gang de la de bzhin gshegs pa'i yon tan ni / yongs su mthar phyin cing yongs su rdzogs pa / yongs su dag pa / phul du byung ba ste / 'di ltar di nyid du gsungs pa / dbyer mi phyed pa'i sgo nas / rdo rjes khyad par du byas pa'i yon tan dang / mnyam pa med pa'i sgo nas /chen pos khyad par du byas pa'i yon tan dang / de bzhin du rab mchog dam pa bla na med pa zhes bya ba la sogs pas khyad par du byas pa'i yon tan dang / de bzhin du gtso bo dang / dbang phyug dang / bdag po dang / rgyal po la sogs pas khyad par du byas pa'i yon tan dang / gzhan yang mtha' dag dang kun dang lus pa med pa dang / rtag tu la sogs pas khyad par du byas pa'i yon tan du byas pa'i sgo nas mngon par brjod pa rnams te / 'di ni mchog tu gyur pa'i yon tan zhes bya'o // de lta na yon tan gyi rlabs chen po rnam pa gsum po 'di dag gis ni / de bzhin gshegs pa'i yon tan thams cad bsdus par shes par bya'o // mtshan yon tan gyi don du bltas te brjod pa'i tshul rdzogs so // da ni mtshan gsang sngags kyi don du bltas te brjod pa'i tshul bstan par bya ste / de la 'dir rigs kyi bu'am rigs kyi bu mo gang la la dag thabs dang shes rab zab mo'i tshul la mos shing / gsang sngags kyi sgo nas spyad pa spyod pa rig sngags dang gsang sngags yongs su mnyes pa'i sgo nas sems can thams cad kyi don myur du bsgrub par 'dod pa dang / yang dag par rdzogs pa'i byang chub myur du thob par bya ba la thabs mkhas pa'i spyod pas thabs dang shes rab dus gcig tu zung du 'brel ba'i lam zab mo la sbyar bar 'dod pa rnams kyis thog ma nyid du theg pa chen po ma nor bar ston pa'i dge ba'i bshes gnyen gyis yongs su bzung ba dang / des bstan pa'i gsang ba'i dkyil 'khor du 'jug pa dang / de'i dus su / thun mong dang thun mong ma yin pa'i sdom par gyur pa // so sor thar pa'i sdom pa las gzhi blangs te / byang chub chen po'i sdom pa dang / rig pa 'dzin pa'i sdom pa'ang blangs nas / sgrub thabs kyi man ngag kyang tshul bzhin du mnos te / de phyin chad kyang spro ba mi lhod par brtson pa la gnas pas rnal 'byor 'di la brtson par bya'o // de la rnal 'byor gyi rim pa ni 'di yon te / sngags khang ngam gang yang rung ba'i gnas su rin po che las 'bur du bskos pa'i stegs bu khru khang ba'am / de las lhag kyang rung / legs par byi dor byas te / der 'phags pa 'jam dpal gyi sku gzugs sam / ri mo'i gzugs 'byor na yang bzhugs su gsol / me tog gi gcal dang / mchod pa'i bye brag dag kyang ji ltar 'byor ba bzhin bzhag ste / bdag nyid stan bde ba la 'dug nas thog ma nyid du nang bar sngar langs te / sngar sdom pa mnos pa rnams zhig pa dang ma zhig pa bsam par bya'o // zhig par gyur pa rnams ni bshags par rigs pa'am / slar blang bar rigs pa dag de bzhin du bya bar bsams la / ma zhig pa rnams ni brtan par bya'o // de nas de nyid kyi shugs las byung ba'i byang chub kyi sems bskyed par bya / sdom pa brtan por gzung ba dag kyang 'phags pa rnams kyi spyan sngar brtan par gzung bar bya'o // de nas 'jug pa byang chub kyi sems bskyed par bya ba ste / 'di ltar mngon par byang chub pa'i rim pa lnga bsgom par bya'o // sems can gyi khams sna tshogs gzugs brnyan lta bur gsal bar bltas nas / de la dang por me long lta bu'i ye shes kyi sgo nas sbyar bar bya ste / ji ltar me long dag pa la gzugs so sor gsal ba ltar / chos kyi dbyings rnam par dag pa'i rgyu mthun pa byang chub kyi sems la / sems can la dmigs pa'i snying rje chen po bskyed par bya'o // de nas mnyam pa nyid kyi ye shes la sbyar bar bya ste / chos kun rang bzhin dag pas na // bdag kyang rang bzhin rnam par dag // ces smos te / chos thams cad bdag med pa mnyam pa nyid la sbyar bar bya'o // de nas a kA ro mu kaM sarbba dharmma?AM Atyanutpanna two ta / ces sngags brjod pas chos thams cad bdag med par rtogs pa'i mtshan nyid / so sor rtog pa'i ye shes chos la dmigs pa'i snying rje chen po gong du bstan pa'i mnyam pa nyid kyi ye shes kyi stobs kyis bskyed pa bsgom par bya'o // de nas de ma thag tu shin tu rnam par dag pa'i chos kyi dbyings kyi ye shes gzung ba dang 'dzin pa las rnam par grol ba rang bzhin gyis 'od gsal ba / mi dmigs pa'i snying rje chen po dang / rjes su mthun par sgom par bya'o // de nas sems can gyi don du bya ba dang bral ba rigs pa ma yin pas / sngon gyi smon lam dang sems can gyi dbang las gyur pa / mi dmigs pa'i snying rje chen po bya ba nan tan gyi ye shes mngon du bya'o // de nas byang chub kyi sems rnam pa gnyis kyi rgyu mthun pa'i 'bras bu thabs dang shes rab zung du 'brel ba'i mtshan nyid / de bzhin gshegs pa'i mtshan nyid la mngon du 'jug par bya'o // de la dang po nyid du nam mkha'i dkyil du A li dang kA li'i bdag nyid / sgyu 'phrul gyi tshul rang bzhin gyis 'od gsal bar skar ma dang 'dra bar bsams te / de yongs su gyur pa las yi ge hUM chen po kun tu bzang po byang chub sems kyi rang bzhin kha dog sngon po 'od kyi phreng ba can / khro bo 'bar ba'i phreng bas 'khrigs par bsgom ste / de'i 'od zer gyi rtse mo las kyang de bzhin gshegs pa rnams sprul te / zhing khams thams cad du gshegs nas / sangs rgyas rnams kyi 'phrul bas don gyi bya ba byas te skar log nas hUM nyid la zhugs pas de las gyur pa'i ye shes kyi rdo rje chen por gyur bar bya'o // de yang sgo drug dang ldan pa kha dog drug dang ldan pa sgo drug na mngon par dga' ba la sogs pa'i sangs rgyas kyi zhing khams drug gnas pa / de'i 'bar ba'i gzi brjid kyis zhing khams thams cad du khyab pas bdud thams cad kyi lta bas thug mi thub pa'i ye shes kyi rdo rje rtse lnga pa bsgom par bya'o // de'i bum pa'i nang du yi ge bhUM dmar po las gyur pa'i rin po che bzhi las grub pa'i mchod rten stong gsum gyi stong chen po'i 'jig rten gyi khams kyi tshad tsam bsgoms nas / de'i nang du yi ye hriH las chos kyi 'byung gnas gru gsum dkar po 'greng bur gnas pa / de'i nang du yi ge a las rdo rje rgya gram des sa gzhi rdo rje dkar po byin gyis brlab bo / de'i steng du yi ge hUM las rdo rje nor bu rin po che brtsegs pa'i gzhal yas khang rnam par bsgom mo // de'i mtshan nyid ni / dpal de nyid 'dus pa la srtsogs par gsungs pa'i rdo rje dbyings kyi dkyil 'khor chen por bsgom par bya'o // de'i dbus kyi gdan la yi ge a las yongs su bskyed pa'i rnam par snang mdzad chen po sku mdog dkar po kun tu zhal gyi mtshan nyid ral ba'i dbu rgyan can / byang chub mchog gi phyag rgya can te / de'i gzhi'i sangs rgyas so // de'i thugs kar yi ge dhIH las bskyed pa'i 'jam dpal dang po'i sangs rgyas zhal lnga gtsug phud lnga dang ldan pa kha dog lnga dang ldan pa ste / shar sngon po / lho ser po / nub dmar po / byang ljang gu / dbu'i steng na gnas pa'i zhal zhi ba dkar po byis pa'i rgyan gyis brgyan pa / 'jo sgeg dang ldan pa / sna tshogs kyi na bza' mnabs pa / phyag brgyad pa / bzhi na shes rab kyi pha rol tu phyin pa stong phrag brgya pa glegs bam bzhir bgos te thugs kar 'dzin pa / gzhan gyis shes rab kyi ral gri 'dzin pa bsgom par bya'o // gdan gyi sangs rgyas dang 'og nas ston pa'i ye shes sems dpa' rnams ni / mos pa'i dbang gis rigs so sor bsgyur bar bya'o // zhes shes par bya'o // dang po'i sangs rgyas de'i thugs kar shes rab kyi 'khor lo bsgom par bya ste / de yang a las skyes pa kha dog drug dang ldan pa rtsibs drug pa / phyi dang nang du mu khyud bzhi dang ldan pa ste / de'i lte ba'i dkyil du yi ge a bsam bar bya'o // de'i phyi rim gyi mu khyud dang po la 'jam dpal ye shes sems dpa'i rtsa ba'i gsang sngags / oM sarbba dharmA abhA ba / swa bhA ba / bi shuddha / tsaksha / badzra a a oM aH rnams 'god par bya'o // de'i phyi rim gyi mu khyud gnyis pa la sgra yig bcu gnyis 'god par bya'o // de'i phyi rol gyi rtsibs rnams la 'di ltar / rtsibs dang po la / oM vadzra tIkshna ya te na maH gnyis pa la / oM duH kha tsetsha dA ya te na maH gsum pa la / oM pradznyA dznyA na mUrtA ya te na maH bzhi pa la / oM dznyA na kA ya ya te na maH lnga pa la / oMwA gI shwa ri ya te na maH drug pa la / oM a ra pa tsa na ya te na maH de'i phy'i mu khyud dang po la / a A sarba ta thA ga ta hri da ya ha ra ha ra / oM hUM hrIH bha ga wAn / dznyA na mUrti / wA gI shwa ra ma hA pA tsa / sarba dharma ga ga na / a ma la / su pa ri shuddha / dharmadhatujnanagarbhAH phyi rol gyi mu khyud gnyis pa la / ka kha la sogs pa sa ha'i mthar thug pa'i yi ge sum cu rtsa gsum 'god par bya'o // mu khyud bzhi'i yi ge ni kha dog dkar po'o // rtsibs drug gi yi ge ni rigs drug gi kha dog gi rim pa bzhin no // 'khor lo'i dbus kyi yi ge a las bskyed pa bcom ldan 'das ye shes sems dpa' ston ka'i zla ba'i mdog can intra ni la'i mdog go gtsug phud nyi ma shar ga'i dkyil ltar 'od kyi dkyil 'khor gyis bskor ba / de bzhin gshegs pa thams cad kyi rgyun gyi dngos po'i ting nge 'dzin dang ldan pa / sna tshogs padma'i gdan la bzhugs pa phyag gnyis kyis utpala dmar po dang sngon po gnyis la / shes rab kyi pha rol tu phyin pa'i ting nge 'dzin gnyis gnas pa 'dzin pa / zhi ba'i tshul dang ldan par bdag nyid bsam ste / de'i thugs kar zla ba'i dkyil 'khor bsgoms nas / de'i steng du shes rab kyi phra rol tu phyin pa'i rang bzhin / thams cad mkhyen pa'i ye shes 'byung ba'i rkyen / nyan thos dang rang sangs rgyas thams cad skye ba'i dngos po / byang chub sems dpa' thams cad kyi bsod nams dang ye shes kyi dngos po / don dam pa'i yig 'bru / yi ge thams cad kyi rkyen yi ge a bsgom par bya'o // de nas ji skad bstan pa'i yi ge a rnams kyang shin tu 'od gsal bar bsgom ste / sgrib pa thams cad sel bar byed pa'i 'od des rang gi lus la snang bar byas te / de nas zhal bzhi las byung nas / mi mjed kyi 'jig rten snang bar byas / de nas rdo rje sgo drug nas 'od zer kha dog drug tu byung ste / nam mkha'i khams thams cad du khyab pa'i sangs rgyas kyi zhing kun tu sems can gyi don byas / 'khor gyi dkyil 'khor snang bar byas te slar log nas ye shes kyi rdo rje la lan gsum bskor / zhal du zhugs te / shes rab ye shes de drangs nas chos bdag med pa nyid kyis rang gi sgo nas btsud nas / rang gi snying kha'i zla ba la gnas pa'i yi ge dang gcig tu gyur nas gnas par bsgom par bya'o // de yang dmigs pa gsum gyi sgo nas rjes su dran par bya ste / 'di ltar ye shes kyi sku'i sgo nas dmigs pa dang / zla ba'i dkyil 'khor gyi sgo nas dmigs pa dang / yi ge a'i sgo nas dmigs pa rnams kyis sangs rgyas thams cad kyi sprul pa'i sku dang lhan cig tu gnas pa yang mngon tu byas nas mtshan brjod par bya'o // rigs so sor phye ba'i 'khor lo rnams ni 'dir ma bshad do // de ltar mtshan brjod pa la zhugs te / de nas dpal pdan rdo rje 'chang / zhes bya ba nas / ya te na maH zhes pa'i sngags kyi bar du ting nge 'dzin de nyid kyis gdon par bya ste / dmigs pa gzhan bsam mi dgos so // 'di ltar sangs rgyas bcom ldan 'das // zhes bya ba nas bzung ste // theg pa chen po'i tshul gyi mchog // ces pa'i bar du mtshan gyi sngags kyi tshig rnams brjod pas / rdo rje dbyings kyi dkyil 'khor chen por gtogs pa'i rtsa ba'i lha sum cu rtsa bdun bskal pa bzang po'i byang chub sems dpa' bcu drug dang bcas pa / rang rang gi sku mdog phyag mtshan du ldan par phyungs te / sangs rgyas kyi zhing khams thams cad du spros nas / mdzad pa nye bar bsgrubs te / slar log nas rang rang gi rigs ji lta bar gyur te / rdo rje dbyings kyi dkyil 'khor chen po'i rang rang gi gnas su rang rang gi gdan la bzhugs par bsgom par bya'o // de nas // sangs rgyas rnam par snang mdzad che // zhes bya ba nas / rdo rje lcags kyu zhags pa che // zhes bya ba'i bar du / tshigs bcad nyi shu rtsa lnga rkang pa gcig gis ma tshang ba brjod pas / ye shes sems dpa'i thugs ka'i yi ge a las / mtshan gyi sngags kyi yi ge brgya brgyad cu rtsa lnga rnams spros te / de dag kyang bcom ldan 'das rnam par snang mdzad chen po la sogs pa'i sku mdog dkar po / 'khor lo dang ral gri la sogs pa 'dzin par gyur pa phyung ste / phyung nas kyang sangs rgyas kyi zhing khams thams cad du song nas rang gi rnam par thar pa'i sgo nas / gti mug la gnas pa'i sems can rnams dag par bya ba dang / sangs rgyas kyi zhing yang snang bar byas nas / yang phyir log ste / mtshan gyi sngags kyi yi ge 'bru rnams su gyur nas / dkyil 'khor chen po'i rtsa ba'i lha sum cu rtsa bdun la / mtshan gyi sngags lnga lnga thim ste // gnas par mngon du bya'o // de nas rdo rje 'jigs byed 'jigs par byed // ces pa nas / sgra dang ldan pa rnams kyi mchog // ces pa'i bar du tshigs bcad bcu / rkang pa gcig gis lhag pa brjod pas / ye shes sems dpa'i thugs ka'i yi ge las mtshan gyi gsang sngags bdun cu rtsa gcig 'phros pas / 'jig rten gsum gyi gdug pa 'dul ba'i don du rgyud thams cad las gsungs pa'i rdo rje khro bo'i tshogs / rab tu 'bar ba'i zhal mi bzad pa dang ldan pa / rdo rje 'bar ba me 'bar ba'i phyag phyag mtshan gyis mtshan pa du ma'i mdog dang rgyun dang gos gyon pa'i khro bo'i sku byang nas / 'jig rten gyi khams thams cad du sdang ba thams cad 'dul bar bya ba dang / sangs rgyas kyi zhing snang bar byas te / slar log nas rdo rje dbyings kyi dkyil 'khor chen po'i phyi rol du / dkyil 'khor gnyis pa la mtshan gyi yi ge'i tshogs bdun cu rtsa gcig rnams rang rang gi rigs dang kha dog dang gzugs rnams su gyur te / de lta bu'i rim pas gnas par bsam mo // de yang bcu bzhi phrag lngar bgos te / rigs lnga'i bdag nyid kyis gnas par mos par bya'o // de nas / yang dag bdag med de bzhin nyid // ces bya ba nas / ye shes me lce 'od 'bar gsal // zhes bya ba'i bar du / tshigs su bcad pa bzhi bcu rtsa gnyis brjod pas / ye shes sems dpa'I thugs ka'i yi ge las / mtshan gyi sngags kyi yi ge nyis brgya bdun cu rtsa lnga phyung ste / de la bcom ldan 'das 'od dpag med kyi 'phrul pas sems can ji ltar 'tshams pa bzhin du / kha cig la tshangs pa la stsogs pa'i gzugs kyis kha cig la nyan this la stsogs pa'i gzugs kyis / kha cig la byang chub sems dpa' dang / yang dag par rdzogs pa'i sangs rgya kyi gzugs kyis / de bzhin du kha cig la bum pa bzang po dang / sman chen po la sogs te g.yo ba dang / mi g.yo ba'i dngos po rnams su sprul pas sangs rgyas kyi mdzad pa byas te / rang gi rnam par thar pa'i sgo nas 'dod chags la spyod pa'i sems can gyi don bya ba dang / sangs rgyas kyi zhing yang snang bar byas te slar log nas gsang sngags kyi yi ge'i tshogs rnams su gyur te / rdo rje dbyings kyi dkyil 'khor chen po'i phyi rol 'khor lo gsum pa la 'di lta bu'i rim pas rnam par gnas par mngon du bya'o // rigs kyi dbye ba ni rigs re re la mtshan kyi snags kyi yi ge'i tshogs lnga bcu rtsa lngar sbyar bar bya'o // 'dod pa'i don grub dam pa ste // zhes bya ba nas / ye shes sems dpa'i thugs ka'i yi ge las mtshan gyi sngags kyi tshig brgya nyi shu rtsa bzhi phyung ste / bcom ldan 'das nam mkha'i snying po'i ting nge 'dzin gyis phyogs bcu mtha' yas par gshegs nas / rang gi rnam par thar pa'i sgo nas sems can rnams kyi ser sna bcom pa dang / sang rgyas rnams kyi 'khor gyi dkyil 'khor snang ba byas te / slar log nas rdo rje dbyings kyi dkyil 'khor chen po'i 'khor lo bzhi pa la / rang rang gi kha dog gi yi ge rnams su gyur te go rim ji lta ba bzhin du rnam par gzhag go // 'di nyid rigs kyi dbye ba ni rigs re re la / mtshan nyi shu rtsa lnga lngar sbyar bar bya'o // de nas sangs rgyas kun gyis rtogs bya ba / zhes bya ba nas / 'jam dpal dpal dang ldan pa'i mchog // ces bya ba'i bar du tshigs su bcad pa bco lnga brjod pas / ye shes sems dpa'i thugs ka'i yi ge las mtshan gyi snags kyi tshig dgu bcu rtsa lnga phyung ste / bcom ldan 'das don yod grub pa'i tshul gyis sems can thams cad kyi bsam pa yongs su rdzogs par byed pa dang / rang gi rnam par thar pa'i sgo nas sems can rnams kyi le lo med par byas te / de bzhin gshegs pa'i 'khor gyi dkyil 'khor yang gsal bar byas nas slar log ste / rdo rje dbyings kyi dkyil 'khor chen po'i phyi rol gyi 'khor lo lnga pa la / ji lta ba'i rim par rnam par gnas par bya'o // rigs kyi dbye ba ni / 'dir rigs re re la bcu dgu yin no // rigs kyi dbye ba 'di ni sprul pa spro ba'i dus na yang 'di lta bu'i dbye bas spro ba yin la / slar bsdus te 'khor lo bkod pa'i dus na yang / rigs kyi dbye bas gnas pa'o // de nas mchog sbyin rdo rje a sogs pas bstod par bya'o // oM sarba dharma la sogs pa'i sngags ni gong du bkod pa nyid do // de nas la sogs pa ni rjes su yi rang ba'i bstod pa'i tshig go // yon tan brjod pa rnams kyang brjod par bya ba yin no // de nas cung zad yid brtan par byas nas / gong du ji ltar 'byor ba bzhin nye ber bsdogs pa'i mchod pa'i tshogs dbul bar bya'o // bshags pa dang 'dod pa'i don la gsol ba yang bya ste / bya ba rdzogs nas dkyil 'khor gyi tshogs chen po de dag kyang rim pa bzhin bsdus te / de ye shes sems dpa'i thugs ka'i yi ge la bsdu bar bya'o // de nas lus bsrung ba bya ste ci bder gnas par bya'o // tshul 'di ni yongs su rgyas pa'i bsam gtan yin te / shin tu yongs su rgyas pa yi ni 'khor lo bdun bsgom pa'i tshul yin no // bsam gtan 'di ni / mos pa dang ldan pa / brtson 'grus dang blo gros dang ldan pas bsgrub par bya ba yin pa'i phyir rgya che ba yin te / de mi nus pa'i gang zag mos pa'am / brtson 'grus sam blo gros dman pa rnams kyi don gyi phyir bsam gtan bsdus pa bstan par bya'o // de la gsang sngags kyi sgo nas spyad pa spyod par 'dod cing / bcom ldan 'das 'jam pa'i dbyangs kyi mtshan brjod pa'i sgo nas / bsod nams dang ye shes 'phel bar bya ba dang / dngos grub la nye bar bya ba dang / sems can gyi don bya bar 'dod pa yod la / ji skad bstan pa'i bsam gtan rgya che ba ni mi nus pa'i spro ba med pa rnams kyis / sdom pa bzung ba dang / byang chub tu sems bskyed pa'i rjes la / bdag gis sems can thams cad kyi don du / bcom ldan 'das 'jam pa'i rdo rje'i mtshan brjod par bya'o snyam du bsams te mtshan brjod par bya'o // de nas / a A / i A / a AI / a auM / oM aH zhes brjod pas chos thams cad gdod ma nas ma skyes pa / ngo bo nyid kyis rnam par dag pa / rang bzhin gyis 'od gsal bar bsgom mo // de nas / sthi to hri di dznya na murti ra haM buddha buddha naM / tra dha brti naM / zhes brjod pas / nga ni dus gsum gyi sangs rgyas rnams kyi thugs la gnas pa ste / ye shes kyi sku'i sangs rgyas so zhes chos kyi sku'i nga rgyal du gnas par bya'o // de nas oM badzra tiks?a zhes bya ba la stsogs pa'i gsang sngags brjod pas / bcom ldan 'das rigs drug gi rang bzhin can phyag rgya chen po'i mtshan nyid kyi sku rab tu bsgom ste de'i thugs kar / rdo rje nyi ma snang ba che // rdo rje zla ba dri med 'od // ces bya ba kun tu bzang po'i byang chub sems 'bras bu'i ngo bo // sems can thams cad kyi bla na med pa de nyid de ltar gyur bar bya'o // de yang thabs dang shes rab kyi bdag nyid pas / g.ya' g.yo'am rtsegs ma ji ltar bde ba bsgom par bya'o // de nas / 'di ltar sangs rgyas bcom ldan 'das / ces bya ba nas / tshig kun rab tu gsal bar byed // ces bya ba'i bar du brjod pas / nyi ma dang zla ba de dag re re'i steng du shes rab kyi pha rol tu phyin pa'i bdag nyid / thams cad mkhyen pa'i ye shes 'byung ba'i rkyen / 'phags pa'i tshogs thams cad kyi bsod nams dang ye shes kyi gzhi / yig 'bru thams cad kyi snying po / yi ge a re re bsam ste / de las mchod pa chen po 'dod chags che / la stsogs pa nas / 'jam dpal dpal dang ldan pa'i mchog // ces bya ba'i bar du brjod pas / gsang sgnags thams cad kyi snying po yi ge a de dag las mtshan gyi gsang sngags kyi yi ge'i tshogs rnams kyi 'od zer rab tu 'phro bas / bdag kyang rab tu snang bar byed // sangs rgyas kyi zhing sna tshogs na gnas pa'i sems can rnams kyi don rab tu byed cing / sang rgyas rnams kyi 'khor gyi dkyil 'khor dang bcas pa yang snang bar byed pa bsgom par bya'o // de nas mchog sbyin rdo rje mchog khyod 'dud // la sogs pa nas / ye shes sku nyid khyod du 'dud // rigs drug gi rang bzhin gyi bcom ldan 'das la bstod pa'i bsam pas brjod par bya'o // oM sarbba dharma zhes bya ba la sogs pa nas / a A / oM aH zhes bya ba'i bar gyis gsang sngags brjod pa ni / bcom ldan 'das kyi rtsa ba'i gsang ngags te / de bzlas pa ni / rtsa ba'i gsang ngags bzlas brjod byas pa'i tshul gyis / mnyes par 'gyur ba'i bsam pas brjod par bya'o // phra krI ta pa ri shuddha zhes bya ba nas / mu pa de ye ti / zhes bya ba'i bar gyis brjod pa ni / bcom ldan 'das ye shes kyi sku yongs su gzung bar dam bca' zhing khas len pa'i tshig ste / de bas na de dag brjod cing de bzhin du yongs su gzung ngo snyam du yid la bsam par bya'o // oM sarbba ta tha ga ta hri da ya / zhes bya ba nas / dznya na garbha AH zhes bya ba'i gsang sngags ni de bzhin gshegs pa thams cad kyi phreng ba'i sngags yin te / de bas na de brjod cing / phreng ba'i gsang sngags bzlas brjod byas pa'i sgo nas bsnyen par bya'o // de nas 'byor na mchod pa yang phul te / 'dod pa'i don gsol nas / lha'i ting nge 'dzin kyang chos skye ba med pa'i ngang du bsdus te ldang bar bya'o // mjug phyag na rdo rjes bcom ldan 'das la rjes su yu rang bas bstod pa dang / yon tan gyi tshogs brjod pa ni / bsam gtan gyi yul du gsungs pa ma yin te / brjod pa ni gang zag rnams kyis phan yin shes par bya ba dang / de nyid kyang brjod par bya ba yin te / bsod nams kyi tshogs 'thob pa'i phyir ro // mtshan gsang sngags kyi tshul du brjod pa'i tshul bstan pa rdzogs so // de la mtshan gnyis su med pa'i don du bltas te brjod pa'i tshul gang zhe na / 'di la rigs kyi bu'am rigs kyi bu mo gang la la dag // theg pa chen po'i don tshul zab mo'i sgo nas spyod par 'dod cing / bdag nyid sgrib pa thams cad dang myur du bral bar 'dod pa dang / ji ltar me long dag pa la gzugs brnyan thams cad snang ba bzhin / sems can rnams kyi don du / sangs rgyas kyi chos sna tshogs snang bar 'dod pas / bcom ldan 'das 'jam dpal ye shes sems dpa'i don dam pa'i mtshan yang dag par brjod pa / mngon par brjod cing nan tan du brjod pa'i sgo nas / gnyis su med pa'i ye shes rgyud la bskyed par bya'o // de la ji ltar na mtshan brjod pas gnyis su med pa'i ye shes bskyed par 'gyur ba yin zhe na / 'di la de bzhin gshegs pa rnams kyi chos kyi phung po dpag tu med pa dang / stong phrag brgyad cu rtsa bzhi la sogs pa gsungs pa thams cad kyang / phan pa dang bden pa ston pa kho na tsam yin par shes par bya'o // de yang phan pa ni bden pa'i dbang gis 'grub pa yin la / bden pa yang phan pas na bden par 'grub ste / las dang bya ba gnyis kyang bdag nyid tha dad med do // de bas na 'jig rten dang 'jig rten las 'das pa'i dbang gis phan pa ji snyed pa dang / bden pa ji snyed pa thams cad kyi gzhir gyur pa / rtsa bar gyur pa / snying por gyur pa ni / chos gnyis su med pa yin te / de ltar yang gzhan las gsungs pa / chos nyid kyi rgyu mthun pa gsung rab yan lag bcu gnyis so // zhes gsungs so // 'di nyid las yon tan gyi skabs nas kyang / mtshan gzung ba chos gnyis su med par 'dzin pa yin par gsungs te / de bas na de ltar shes par bya'o // 'dir brgal ba / bden pa gang yin pa de phan pa yin na / sdug bsngal dang kun 'byung gi bden pa lta bu ji ltar na phan pa'i bdag nyid can yin / phan pa gang yin pa de bden pa yin na / mu stegs legs skyong gi rig byed kyi phan pa lta bu ji lstar bden pa yin zhe na / de la smras pa / de bzhin gshegs pas gsung ba'i phan pa gang ji snyed pa ni bden pa yin te / bden pa la phan pa yang de bzhin no // 'di ltar sdug bsngal dang kun 'byung gi bden pa ni / mi rtag pa dan g/ sdug bsngal ba dang / stong pa la sogs pa'i rnam par bden par gsungs pa yin la / de la de ltar dmigs shing sgom par byas pas ni phan par 'gyur ro // gnod pa'i mtshan nyid ni rtag pa dang bde ba dang bdag la sogs pa'i rnam par bltas pas yin te / mi bden pa'i phyir bslus pa zhes bya'o // mu stegs legs skyong rnams kyi phan pa ni / de bzhin gshegs pas gsungs pa'i phan par grags pa yang ma yin te / 'on kyang phan pa de yang bden pa'i don las 'das pa yang ma yin no // yang brgal ba / de ltar grub pas mtshan yang dag par brjod pas / gnyis su med pa'i don brjod pa la ji ltar phan par 'gyur zhe na / de la smras pa / 'di ltar rgyal ba rnams kyi bka' mtha dag // phan pa dang bden pa ston pa kho na tsam yin la / phan pa dang bden pa'ang bdag nyid gcig pa'i phyir gnyis su bstan du med do // phan pa dang bden pa thams cad kyi dngos gzhi dang snying por gyur pa'ang chos gnyis su med pa yin te / de'i phyir de bzhi gshegs pa rnams kyi yon tan gyi mtshan gang ci brjod kyang rung ste / de dag thams cad kyi brjod bya ni chos kyi sku yin no // de ltar na chos gnyis su med pa khong du chud cing yongs su grub par bya ba'i phyir / mtshan brjod par bya'o zhes shes par bya'o // don dam pa'i mtshan yang dag par brjod pa zhes bya ba yang / tshul 'di nyid las gsungs pa yin no // de la chos gnyis su med pa rgyud la bskyed pa'i don du mtshan brjod par mtshan nyid gcig mod kyi / gdul bya'i dbang gi sgo nas tha dad de / de bas na 'dir sgo gsum du shes par bya'o // gsum gang zhe na / chos gnyis su med par rtogs pas zag pa'i rgyu mi skye bar bya ba'i tshul dang / thabs dang shes rab zung du 'brel bas zag pa'i 'bras bu 'dzag pa'i zag pa bzlog pas / rgyu dang bcas pa ldog par 'gyur ba bstan pa'i tshul dang / mnyam pa chen po'i blos rgyu 'bras kyi sgo dbyer med par rang bzhin gyis 'od gsal ba'i bsam pa lhun gyis grub par bya ba'i tshul lo // de la rgyu nas zad par bya ba'i tshul ni / mtshan brjod pas chos gnyis su med pa'i yon tan brjod par mos par bya'o // dran par bya'o // spro bar bya'o // yid ches pa'i dad pa bskyed par bya'o // de'i stobs kyis chos gnyis su med pa dang mthun pa'i dad pa dang / brtson 'grus dang / dran pa dang / ting nge 'dzin dang / shes rab rnams rgyud la skye bar 'gyur ro // de'i stobs kyis bdag dang bdag gir lta ba ldog go // bdat tu mi lta na rnam par mi rtog go // de'i dbang gis mtshan mar mi 'dzin cing nyams su mi myong mngon par mi zhen to // de'i dbang gis mi chags mi len te / de ltar na sdug bsngal mngon par sbyor ba'i gnas med do // de bas na chos gnyis su med par goms par byas pas yang dang yang du goms par byas / shin tu goms par byas pas ni / zag pa ma lus pa zad par 'gyur te / gnyis su med pa'i ye shes nyid du 'gyur ro // de bskyed pa'i thabs ni mtshan brjod pa yin te / 'di ltar bsod nams dang ye shes kyi tshogs rnam pa gnyis dus gcig tu bskyed par 'gyur te / gang gi phyir de bzhin gshegs pa'i yon tan brjod pa'i phyir dang / sems can la phan pa brjod pa yin pa'i phyir / bsod nams rdzogs par 'gyur ro // chos gnyis su med pa'i don bden pa brjod pa yin zhing / gnyis su med pa rgyud la bskyed pa'i phyir / ye shes rdzogs par 'gyur ro // de bas na pha rol tu phyin pa'i tshul la mos pa'i gang zag ye shes kyi tshogs la lhur blangs pas / bsod nams kyi tshogs zhar la bskyed par 'dod pa rnams kyis kyang / 'di lta bu yid la byed pa dang ldan pas / bcom ldan 'das 'jam dpal ye shes sems dpa'i don dam pa'i / mtshan yang dag par brjod cing yid la bya'o // 'di nyid las kyang skabs dang po nyid du / gsang sngags rgyal po drug ldan zhing // gnyis su med par 'byung ba dang // mi skye chos can 'di gsungs pa // zhes dam bca' ba mdzad nas / 'di ltar sangs rgyas bcom ldan 'das // rdzogs pa'i sangs rgyas a las byung // a ni yig 'bru kun gyi mchog // don chen yi ge dam pa te // khong nas 'byung ba skye ba med // tshig tu brjod pa spangs pa ste // brjod pa kun gyi rgyu yi mchog // ces chos gnyis su med pa'i don 'jam dpal ye shes sems dpa' yin par bstan par sgo nas / mtshan brjod par zhal gyis bzhes te gsungs kyi / don gzhan skabs phye ste ma gsungs so // mjug tu yang rtsa ba'i sngags dang / gzung bar dam bca' ba dang / phreng ba'i sngags kyi skabs su / chos thams cad ngo bo nyid kyis rnam par dag pa mthong bar bya ba la a bzhis byin gyis brlabs pa ni / rtsa ba'i sngags so // chos thams cad rang bzhin gyis rnam par dag pa gzung bar bya ba la / de bzhin gshegs pa thams cad kyi ye shes kyi sku 'jam dpal yongs su dag pa brjod pa khas len pa ni gzung bar dam bca' ba'o // bcom ldan 'das 'jam dpal ye shes kyi sku / chos thams cad nam mkha' ltar dri ma med pa / shin tu yongs su dag pa'i chos kyi dbyings kyi ye shes kyi snying po // a gnyis kyis byin gyis brlabs pa / sangs rgyas thams cad kyi thugs 'phrog pa / sgrib pa thams cad bsreg pa ni phreng ba'i sngags yin te / de bas na 'dir bcom ldan 'das kyis / chos gnyis su med pa'i mtshan brjod pa tsam ma gtogs pa / gzhan ni ma gsungs so // de la shes rab chen po dang thabs mkhas pa dang ldan pas / chos gnyis su med pa mngon du gyur bar bya ba'i phyir / khu ba'i zag pa bzlog pas / nyon mongs pa'i zag pa yang zad par 'gyur zhing / gnyis su med pa'i ye shes myur du rgyud la skye bar bya ba'i thabs gsungs pa / bcom ldan 'das kyi mtshan brjod pa gsungs te / 'di ltar 'di'i dbu zhabs ni ye shes drug gi mtshan bjod pa yin la / ye shes drug kyang gnyis su med pa'i ye shes kyi mtshan nyid yin te / 'di ltar gnyis su med pa'i ye shes de ni me long lta bu'i mtshan nyid yin te / 'di ltar dri ma thams cad yongs su dag pa dang / sangs rgyas kyi chos thams cad kyi gzugs brnyan snang bar 'gyur ro // de ni mnyam pa nyid kyi mtshan nyid yin te / bdag tu lta ba'i gnas med pas stobs dang ma 'dres pa la sogs pa'i yon tan rin po che'i 'byung gnas su gyur pa'o // de ni so sor rtog pa'i mtshan nyid yin te / mtshan mar 'dzin pa thams cad dang brel bas / chos thams cad ji lta ba dang ji snyed pa thams cad mkhyen pa dang ston pa'i gnas su gyur pa'o // de ni bya ba grub pa'i mtshan nyid yin te / sems can la gzigs pas / thugs rje dang mdzad pa lhun gyis grub pa'i gnas su gyur pa'o // de ni chos kyi dbyings rnam par dag pa'i mtshan nyid yin te / thams cad kyi gzhir gyur pa'i phyir ro // ye shes lnga dbyer med pa ni / gnyis su med pa'i ye shes te / de ni 'jam dpal ye shes sems dpa'o // de ni dam pa'i yi ge'o // byang chub kyi sems so // de bzhin du rdo rje sems dpa' dang / kun tu bzang po dang / bde ba chen po la sogs par brjod pa yang de yin te / de bzhin du mtshan ji snyed par brjod pa yang tshig gi don de nyid yin no // de dag nye ber ston pa 'di nyid las / don chen yi ge dam pa ste // zhes gsungs te / de 'dir dam pa'i yi ge'i sgra ni zag pa med pa'i ye shes la bya ste / zag pa de yang 'dir khams bcu'i bdag nyid can / gzugs kyi phung po dbang dang bcas pa de'i bdag nyid kyi sa bon zhes 'dod de / de yang 'dod pa'i srid pa dang / gzugs kyi srid pa dang / gzugs med pa'i srid pa dag la go rim gyis gnas so zhes 'dod do // 'dir brgal ba / gzugs dbang dang bcas pa'i zag pa bzlog pas sems dang sems las byung ba'i zag pa ji ltar bzlog ce na / de ni 'di ltar sems dang sems las byung ba gang la gzugs kyi dri ma ni yongs su dag la / ming bzhi'i dri ma ni yongs su ma dag go zhes bya ba ni mi srid la / de bzhin du ming bzhi'i dri ma dag nas gzugs kyi dri ma ma dag pa yang mi srid de / 'on kyang gzugs ni cher rags shing gnas pa dang dmigs par gyur pas / 'di nyid kyi dri ma sngon la gzhom par bya ba yin te / 'di nyid bcom pas thams cad kyang dag par 'gyur ba'i thabs yin no // dper na ljon shing gi rtse mo bcad cing gshags te mngon par skye ba'i gnas med par byas na rtsa ba yang myur du med par 'gyur la / phra mos kyang phan gnod byed par yang mi 'gyur ro // de bzhin du zag pa 'bras bu nas bzlog na rgyu dang myur du zad par 'gyur la / phra mos kyang gnod par mi 'gyur ro // de bas na thabs la mkhas pa rnams kyi yul ni / 'bras bu nas bzlog pa 'di gsungs par shes par bya'o // thabs dang shes rab zab mo'i tshul 'di thun mong du ma bstan pa'i dgongs pa ni / thabs dang shes rab zhan pa rnams la nyes pa rgyu'i dus na ma bzlog na 'bras bu mngon du smin pa'i dus na bzlog pa'i thabs med pa'i dbang du gsungs pa yin no // de bas na 'dir 'phags pa 'jam dpal ni ye shes drug gi bdag nyid dam pa'i yi ge zhes bya ba'i sgras bstan pa zag pa lnga yongs su zad pa'i ye shes / bde ba chen po'i sku bde ba'i ye shes skad gcig ma bcu drug gi rang bzhin skye ba'i skad gcig ma bzhi'i ye shes kyi mtha' can / mi gnas pa'i mya ngan las 'das pa'i mtshan nyid yin te / de ston pa ni mtshan yang dag par brjod pa'i gzhung gi tshogs yin la / nye bar bstan pa ni / don chen yi ge dam pa yin // zhes bya ba 'di yin no // zag pa lnga zad pa'ang / rgyu dang 'bras bu'i sgo nas zung du bzhag pa ste / de la rgyu'u zag pa lnga zad pas / stong pa chen po yi ge lnga zhes pa'o // 'bras bu'i zag pa lnga zad pa ni // thig le stong pa yi ge drug // ces bya ba ste / de la yi ge lnga ni zad pa shes pa yin la / drug pa ni mi skye ba shes pa yin no // bde ba'i ye shes skad gcig ma bcu drug // skye ba'i skad gcig ma bzhir bsdus pa / de'i bde ba'i ye shes kyi bdag nyid du bstan pa ni / rnam pa kun ldan rnam pa med // bcu drug phyed thig le can // yan lag med pa rtsis las 'das // bsam gtan bzhi yi rtse mo can // zhes gsungs te / bcu drug ni ye shes kyi zla ba'i cha bcu drug go // de'i phyed ni bzhi ste / bde ba'i ye shes skye ba'i skad gcig bzhi'o // thig le can ni bzhi ste / g.yo ba med pa'i ye shes so // de nyid bsam bstan bzhi yi rtse mo zhes kyang bya'o // tshig 'di dag gi skabs su tha snyad du yi ge lnga dang / drug dang / brgyad dang / bcu drug phyed phyed kyi zla tshes dang / thig le dang nga ro rnams su bshad pa ni / sgra bzhin du bshad pa zhes pa ste / tshogs la bshad pa'i tshul yin no // 'di lta bu ni man ngag gis bshad pa yin pas / re zhig 'jug pa'i sgo shes par bya ba'i phyir sgo tsam smras kyi / 'di legs par bsgrub pa'i tshul ni / dbang bskur ba'i sgrub pa yin te / de ni man ngag rna brgyud du bstan par by aba yin pas / bdag gis 'dir mi bris so // tshul 'di ni thabs dang shes rab chen po'i sgo nas zag pa 'bras bu nas bzlog ste // gnyis su med pa'i ye shes bskyed pa'i tshul / 'phags pa 'jam dpal gyi mtshan yang dag par brjod pa 'dis bstan pa yin no // zhes 'dod do // de'i tshul yang a A zhes bya ba nas bzung nas / 'jam dpal dpal dang ldan pa'i mchog // ces bya ba'i bar gyi gzhung gi tshogs kyis ni yi ge drug bstan to // ye shes drug gis ni gnyis su med pa'i ye shes bstan to // gnyis su med pa'i ye shes de ni dam pa'i yi ge yin te / zag pa lnga zad pa dang / mi g.yo ba'i bde ba thob pa'i phyir de skad ces bya'o // de ni bcom ldan 'das 'jam dpal ye shes sems dpa' yin te / de ltar na de ston cing bsgrub pa'i gzhung gi tshogs yin no zhes 'dod do // de la mnyam pa chen po'i blos rgyu 'bras kyi sgo dbyer med par rang bzhin gyis 'od gsal ba'i lhun gyis grub par bya ba'i tshul gang zhe na / 'di la rnal 'byor can gang la la dag mnyam pa chen po'i sgo nas chos thams cad gdod ma nas ma skyes shing rang bzhin gyis 'od gsal ba 'bras bu'i chos lhun gyis grub par rtogs shing / rgyu bsgrubs pas 'bras bu 'byung ba'i dus la ltos pa med pa / kun nas nyon mongs pa dang / rnam par byang bya'i chos su grags pa rnams la blang ba dang dor ba med cing / don dam pa dang kun rdzob du dbye ba mi 'byed la rgyu dang 'bras bu'i tshul du yang 'byed par mi byed pa dang / sems dang sems snang bas bsdus pa'i chos thams cad kyang / 'jam dpal rdo rje'i rang bzhin du rdzogs te bsam du med pa / bstal du med pa / bsgrub tu med pa'i ngang du rtsol ba med par lhun gyis rdzogs par gnas par 'dod pa rnams kyis thog ma nyid du / dge ba'i bshes gnyen dam pa las / mnyam pa chen po'i tshul lung bzhin mnos te / shes rab rnam pa gsum gyis sgo nas rtogs shing goms par bya'o // de'i tshe yang theg pa chen po'i thabs kyi spyod pa rlabs po che rnams kyang bkag pa yang med la / zhen pas bsgrub pa'i rtsol ba yang mi bskyed do // bdud kyi las su gyur ba rnams kyang spang bar bya bar mi lta la yongs su mi 'dzin pas / de dag gis gos par yang mi 'gyur te / 'di lta bu la gnas par 'dod pa'i rnal 'byor pas / 'di ltar snang ba thams cad ye shes rgyun gyi rol pa la / sgo gsum gyi spyod pa ci yang ma bkag pa'i bsam pas mtshan brjod par bya'o // de la dang por a A i I u U e ai o au oM aH zhes brjod pa na don 'di ltar shes par bya ste / yi ge sgyu 'phrul 'di ni sgyu 'phrul drwa bas mngon par rdzogs par byang chub par shes par bya'o // de ji lta bu zhe na / 'dir rdo rje 'dzin pas zhus pa / khyab bdag bdag la sman pa dang // bdag don bdag la thugs brtse'i phyir // sgyu 'phrul drwa bas mngon rdzogs pa'o // byang chub ci nas bdag thob mdzod // ces zhus pa las / lan du sgyu 'phrul drwa bas mngon par rdzogs par byang chub pa'i tshul ni a bcu gnyis tsam gsungs so // sgyu 'phrul drwa ba de'i don rgyas pa ni / 'jam dpal gyi sgyu 'phrul drwa ba'i rgyud phyi ma las gsungs pa / 'jam dpal 'di ni dpal 'gyur rdzogs pa'i sku // thun mong ma yin gnyis med khyab pa'i chos // dus gsum mnyam snyoms rgyal ba kun gyi yab // chos dbyings yum nyid sems dpa' sras mchog ston // blo dang ldan pa gang zhig mdo 'di ni // mngon sum tshad mas gzhal nas mthong 'dod pas // sgyu 'phrul drwa ba 'khor lo'i tshul bzhin du // yi ge 'khor lo'i don gyi 'jam dpal lo // gdod nas dag cing skye ba med pa'i ngang // a A zhes pas 'dus ma byas pa'i chos // rgyu nyid med pas 'bras bu tshol med phyir // a ltar mnyam bzhag chos kyi sku nyid bde // don dam dbyings nyid mkha' ltar dmigs med khyab // thub pa rang bzhin med par gnas pa la // 'jam dpal ral gris btab na gcod pa ltar // a yi gu gu thugs rje dang nyid 'phro // i I zhes pa chos kyi yum nyid lam // shes rab pha rol phyin pa 'jam pa'i dbyangs // ldang dang mi ldang blang dor med tshul gyis // thun mong ma yin bsti gnas kun tu bzang // med pa'i ngang nyid med pa las byung ba // u U zhes pa med pa'i snying po 'byung // ye shes chen po yod med mtha' las 'das // che ba'i ngang gis 'gro kun dga' la sbyor // nyid dang gnyis med bsam 'das brjod bral ba // gru gsum e yi rang bzhin mi g.yo // e zhes tha snyad btags shing brjod dang bral // sems dang sems ni 'jam dpal ting 'dzin no // thabs dang shes rab sgyu 'phrul sgyu 'dra'i tshogs // o au zhes pa 'du 'phro 'od zer 'khrug // 'ja' tshon rnam pa so sor yid bzhin sbyor // 'jam dpal 'jam dpal rnam par rol ba bde // rnal 'byor chen po ye shes 'byor ba'i dpal // nam mkha' mi dmigs oM zhes ye shes mdzod // shes rab ye shes ma 'dres a las 'das // stong nyid ci la'ang ma reg lhun gyis grub // don kun 'byor pas blang dor med pa yi // bdag nyid rang bzhin bzhag dang 'jam dpal nyid // bsam gyis mi khyab mi gnas mi sems na // 'jam dpal nyid dang yon tan rdzogs par mnyam // zhes gsungs te / yi ge sgyu 'phrul drwa ba 'di'i 'dus ma byas pas rgyu ma grub pa'i phyir / 'bras bu btsal du med pas gdod ma nas chos kyi sku bde ba chen po'o // i ni de nyid nam mkha' ltar mi dmigs pa'i phyir / shes rab chen pos de ltar chod cing / mi dmigs pa'i thugs rje chen po 'phro ba dang / shes rab kyi pha rol tu phyin pa'i bdag nyid gdod ma nas yin pa'i rang bzhin no // u ni de lta bu bas na kun tu bzang po'i byang chub kyi rang bzhin te / 'di ltar mtshan ma dang rtog pa ldang ba la ni / dman bar mi dor / mi ldang ba la dang du mi len te / byang chub kyi sems kun tu bzang po mtha' las 'das pa che ba'i ngang gis 'gro ba kun kyang bde ba chen po la rang bzhin gyis sbyor ba'o // e ni de ltar na chos thams cad bsam brjod dang bral zhing g.yo ba med la / tha snyad du mi 'grub pas sems dang sems kyi rnam par rtog pa'ang 'jam dpal dang 'jam dpal gyi ting nge 'dzin du gnas so // o ni de lta bu'i rang bzhin yin pa'i phyir na / sems kyi cho 'phrul sna tshogs su snang ba thams cad kyang / thabs dang shes rab sgyu 'phrul drwa ba'i tshogs yin te / nam mkah'i 'ja' tshon bzhin du / 'gro ba so so'i yid dang mthun par sbyor ba 'jam dpal rnam par rol ba'i cho 'phrul bde ba chen po'i las ma nyams pa'o / oM ni de ltar 'byor ba'i rnal 'byor chen po ye shes dpal thams cad kyi 'byung gnas / nam mkha' mdzod kyi ting nge 'dzin no // aH zhes bya ba ni / shes rab dang ye shes chos thams cad la ma reg cing kun las 'das pa ste / de lta na yi ge bcu gnyis kyi sgo nas / 'phags pa 'jam dpal ni chos thams cad la gdod ma nas blang dor med par rang bzhin gyis sangs rgyas pa ste / de ltar don thams cad rdzogs pa'i bdag nyid du ye nas gnas pas / rnal 'byor can gang gis chos thams cad de ltar rtogs te / chos gang la yang mi gnas / mi sems / mi len / mi 'dor na / 'jam dpal nyid dang yon tan rdzogs par mnyam pa yin no zhes bshad do // yang de nyid las gsungs pa / ji ltar sgyu 'phrul drwa ba nyid kyi tshul // grags ma thag tu don reg sal // a A zhes pa 'jam dpal nyid // rang bzhin chos nyid sku yi dbyings // i I zhes pa g.yo ba med // ma bskyod ngang las yum du gsal // u U zhes pa skye ba med // dag pa'i ngang nyid kun tu bzang // rgyud las rgyal ba sems dpa' ste // ye shes ngang nyid gcod pa'o // e ai zhes pa mkha' la sbyor // 'bras bu med pas rgyu la gnas // de ma dag par gsal ba yis // 'jam dbyangs phra ba'i lam 'gyur la // o au zhes pa e las 'das // oM zhes gsang sngags thabs chen bstan // e dang o yi rang bzhin dbyings // muM ni ngo bo nyid kyi mkha' // a las rnam par rol ba bstan // oM gis gnyis med 'byor pa yis // zab mo rdo rje ting 'dzin mtha' // ma zhes mnyam dang mi mnyam med // 'jam dpal ye shes rdo rje rdzogs // sgyu 'phrul drwa ba'i 'khor lo 'di // mya ngan 'das dang 'khor ba la // mi gnas rdo rje rtse mo ste // bsam tshul sgrub pa med pa yi // dbyings nyid bzhag na yongs su rdzogs // shes gsungs te / tshul 'di yang snga ma bzhin du / yi ge bcu gnyis kyi sgo nas / thabs dang shes rab gnyis su med pa'i rang bzhin du / mngon par rdzogs pa byang chub pa'i rang bzhin ye nas rtsol sgrub las 'das par sangs rgyas pa'i rang bzhin 'phags pa 'jam dpal yin te / chos thams cad kyi rang bzhin yang de lta bu yin pas rnal 'byor can gyis kyang de lta bu'i ngang du blo bzhag na / 'jam dpal gyi yon tan kyang rdzogs so zhes bshad do // de yang re shig yi ge a A ni 'jam dpal chos kyi sku'o // i I ni yum shes rab kyi pha rol tu phyin pa'o // u U ni byang chub kyi sems kun tu bzang po ste / sems nyid sems dpa' chen po'i rang bzhin no // e ai ni / 'du 'bral med pa'i mkha' la sbyor ba'o // o au ni de las 'das pa'i yi ge 'khor lo tshogs chen gyi thabs mkhas pa'i 'phrul ba rang bzhin gyis 'phro ba'o // o la oM sbyar na oM du 'gyur te / de ni gsang sngags kyi sku'o // oM gi klad ko ni muM ste / chos thams cad ngo bo nyid kyis 'grol ba'o // oM ni yon tan thams cad 'byor ba'i gnyis su med pa'i ting nge 'dzin no // klad kor gyi ma ni chos mnyam pa dang mi mnyam par dbyer med pa ste / 'di lta bu'i don gyi 'jam dpal ye shes rdo rje ni / 'khor ba dang mya ngan las 'das pa'i mtha' la mi ngas pa'i ye shes rdo rje rtse mo ste / chos thams cad kyi rang bzhin yang de lta bu yin pas / rnal 'byor can gang gis / de ltar khong du chud par bya ste / chos thams cad ni bsam par bya ba dang / btsal bar bya ba dang / bsgrub par bya ba thams cad las 'das pa ste / gdod ma nas rnam par dag pa / rang bzhin gyis 'od gsal ba / ye nas mngon par rdzogs par sangs rgyas pa / rtsol ba med par lhun gyis grub pa / 'di lta bu'i rang bzhin du mngon par rdzogs par byang chub pa yin pas / 'di lta bu'i ngang la blo bzhag ste / mtshan brjod pa ji snyed pa yang / de lta bu'i rang bzhin ston pa sha dag ste / thabs dang shes rab sgyu 'phrul drwa ba'i tshogs su gyur pa / chos nyid kyi rgyan ye shes kyi rol pa / 'gag pa med pa'i cho 'phrul du rtogs nas / blang dor dang rtsol sgrub kyi rtog pas mi g.yo bar brjod par bya'o // brjod pa rdzogs nas kyang dus gsum mnyam pa nyid kyi rang bzhin du rtogs pas / las kyi mtha' yongs su ma mthong ba'i bsam pas gnas par bya'o // mtshan gnyis su med par brjod pa zhes bya ba'i tshul bstan pa zhes bya ba rnam pa gsum gyi mtshan nyid can bstan pa yin no // mtshan tsam rnam par bshad pas kyang // gzhung gi spyi tsam rtogs pa dang // sems can mos pa sna tshogs pa'i // 'jug sgo tshul tsam shes bya'i phyir // 'jam dpal mtshan bcas brjod tshul bcas // rnam gsum bshad pa tsam byas pa'o // dharma bha dras mdzad pa'i 'phags pa 'jam dpal gyi mtshan yang dag par brjod pa'i 'grel pa'o // dge'o dge'o //