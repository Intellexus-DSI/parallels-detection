@##/ /rgya gar skad du/ byag ta pa da su hr-i da le kha TI kA/ bod skad du/ bshes pa'i spring yig gi rgya cher bshad pa tshig gsal ba/ 'phags pa 'jam dpal gzhon nur gyur pa la phyag 'tshal lo/ /slob dpon klu sgrub kyis mdza' bo rgyal po bde spyod la spring yig yon tan can 'di bskur bas na bshes pa'i phrin yig ces bya ba'o/ /de la yon tan rang bzhin zhes bya ba ni bod pa ste/ sngon gyi dge ba'i rtsa ba las nges par skyed pa'i phyir/ /rang bzhin ni rgyu yin no/ /de nyid kyi phyir/ dge 'os zhes 'chad par 'gyur te/ gang zhig 'das pa'i dus na dge ba byed pa de ni/ da ltar byung ba'i dus na/dge ba'i skal ba can du 'gyur ro/ /'dis ni 'di dam pa'i chos mnyan pa'i 'os nyid yin par bshad de/ /de lta bas na khyod kyis 'phags pa'i dbyangs 'di dag gsan pa'i rigs so zhes bya ba yin no/ /de dag sus ni byas/ ci'i phyir ni byas she na/ bdag gis ni/ de bzhin gshegs pa'i gsung bsnyad las byung ba'i/ /bsod nams 'dun slad 'phags pa'i dbyangs 'di dag /cung zad cig bsdebs zhes bya ba smos so/ /de bzhin gshegs pa'i gsung bsnyad ces bya ba ni rab tu bstan pa zhes bya ba'i tha tshig ste/ de las byung ba'i bsod nams gang yin pa de la 'dun pa'i phyir bdag gis/ 'phags pa'i dbyangs 'di dag bsdebs shing sbyar gyis/ gsan pa'i rigs so zhes bya ba yin no/ /'phags pa'i dbyangs zhes bya ba ni tshigs su bcad pa'i ming ngo / /de dag kyang ci tsam zhig ce na/ cung zad cig ces bya ba smos te/ 'dis ni tshig mangs pa'i 'jigs pa spong bar byed do/ /rnam pa gzhan du na/ yon tan rang bzhin zhes bya ba ni yon tan gyi ngo bo nyid ces bya ba'i tha tshig ste/ 'dis ni 'di dge ba'i mtshan nyid yin par bshad do/ /dge 'os zhes bya ba ni dge bar 'os pa nyid de/ dge ba'i bsam pa can gang yin pa de ni dge bar 'os pa yin no/ /de bas na dam pa'i chos mnyan pa'i rigs so zhes ston par byed de/ dge ba ni de'i sngon du 'gro ba can yin pa'i phyir ro/ /lhag ma ni snga ma yin no/ /gal te khyod kyi snyan dngags bzang po ma yin pa 'di mi nyan no snyam du sems na de'i phyir/ ji ltar bde gshegs sku gzugs shing las kyang / /zhes bya ba la sogs pa smos te/ kyang zhes bya ba'i sgras ni/ rdo ba dang 'jim pa la sogs pa bsdu'o/ /ci 'dra'ang rung zhes bya ba 'dis ni bzang po'am bzang po ma yin pa yang rung zhes bya ba'i tha tshig go/ /ji ltar shing las de bzhin gshegs pa'i sku gzugs byas pa ci 'dra'ang rung ba ni bzhi po'i khyad par la mkhas pa rnams kyis mchod par bya ba yin pa de bzhin du bdag gi snyan dngags 'di yang ngan zhing bzang po ma yin yang / dam pa'i chos kyi gtam la brten pa'i phyir bsngags par bya ba yin no zhes ston par byed de/ bsngags par bya ba yin pa'i phyir/ mnyan par bya ba yang yin no snyam du dgongs pa yin no/ /'on te ngas de bzhin gshegs pa'i bka' rnams shes zin pa nyid pas/ yang snyan dngags 'dis ji zhig bya snyam du sems na de'i phyir/ thub pa chen po'i bka' ni snyan dgu zhig /khyod kyi thugs su lta yang chud mod kyi/ /zhes bya ba la sogs pa smos te/ yang zhes bya ba'i sgras ni thos pa dang rab tu bshad pa dang bsgom pa dag bsdu'o/ /'di skad du khyod kyi thub pa chen po sangs rgyas bcom ldan 'das kyi bka' snyan pa dag lta thugs su chud mod kyi/ 'on kyang snyan dngags 'di smad par bya ba ma yin no zhes bshad pa yin no/ /de ci'i phyir zhe na/ rdo thal las bgyis dgung zla'i 'od kyis ni/ /ches dkar nyid du ci ste mi bgyid lags/ /zhes bya ba smos so/ /ni zhes bya ba ni 'di ltar zhes bya ba'i tha tshig ste/ 'di ltar gzhal med khang rdo thal las byas pa rang bzhin gyis dkar ba yang zla ba'i 'od zer rnams kyis bzlas pa bzhin du dkar po nyid du byed pas bka' stsal zin pa la yang bzlas na/ ches gsal ba nyid du 'gyur bas snyan dngags 'di smad par bya ba ma yin no/ /de la nyon mongs pa dang skye ba bag chags dang bcas pa de med pa'i phyir/ thub pa chen po ni de bzhin gshegs pa'o/ /legs par gsungs pa'i phyir snyan pa yin no/ /'di man chad rgyal bas sangs rgyas chos dang zhes bya ba la sogs pa ni chos bstan pa yin no/ /sdig pa'i chos las rgyal ba'i phyir/ rgyal ba ni sangs rgyas bcom ldan 'das rnams te ji skad du/ sdig pa'i chos las nga rgyal bas/ /de bas nyer 'gro nga rgyal ba'o/ /zhes gsungs pa lta bu'o/ /rjes su dran pa drug /rab tu bka' stsal zhes bya ba drug gang zhe na 'di lta ste/ sangs rgyas rjes su dran pa dang / chos rjes su dran pa dang / dge 'dun rjes su dran pa dang / gtong ba rjes su dran pa dang / tshul khrims rjes su dran pa dang / lha rjes su dran pa'o/ /de la sangs rgyas la dmigs pa'i dran pa nyid rjes su dran pa yin te/ de bzhin du thams cad la sbyar ro/ /yang rjes su dran pa de dag ji ltar bsgom par bya zhe na/ rang rang gi zhes bya ba la sogs pa smos te/ sangs rgyas la sogs pa so so'i yon tan rnams kyis rjes su dran pa de dag rjes su dran par bya zhing yid la bya'o zhes bya ba'i tha tshig go/ /'dir ni sangs rgyas la sogs pa nyid rjes su dran pa dag yin par bshad de/ rjes su dran pa'i gnas yin pa'i phyir ro/ /de'i phyir sangs rgyas la sogs pa de dag rang rang gi yon tan gyi tshogs rnams kyis rjes su dran par bya'o zhes byas na legs par 'byor pa nyid do/ /yang sangs rgyas la sogs pa'i yon tan gang dag yin zhe na/ re zhig sangs rgyas kyi yon tan ni/ 'di ltar de ni bcom ldan 'das de bzhin gshegs pa dgra bcom pa yang dag par rdzogs pa'i sangs rgyas rig pa dang zhabs su ldan pa/ bde bar gshegs pa 'jig rten mkhyen pa/ skyes bu 'dul ba'i kha lo sgyur ba/ bla na med pa/ lha dang mi rnams kyi ston pa/ sangs rgyas bcom ldan 'das zhes bya ba ste/ de lta bu la sogs pa ni/ de bzhin gshegs pa'i yon tan yin no/ /'di ltar bcom ldan 'das zhes bya ba ni 'jig rten na snyan pa'i rnam par grags pa gang yin pa de ni/ 'di ltar bcom ldan 'das/ 'di ltar de bzhin gshegs pa zhes tshig thams cad dang sbyar bar bya ste/ 'di lta bu yang yin/ 'di lta bu yang yin zhes bya ba'i tha tshig go/ / de la 'dod chags la sogs pa bcom pa nyid kyis bcom ldan 'das so/ /byang chub kyi snying po la bzhugs pa la/ bar chad bya bar brtson pa'i bdud bcom pa'i phyir yang bcom ldan 'das so/ /rnam pa gcig tu na 'di la skal ba yod pas na bcom ldan 'das de dbang phyug la sogs pa dang ldan pa'i phyir ro/ /de bzhin gshegs pa zhes bya ba ni dngos po ji lta bar gnas pa de dag de bzhin du rtogs shing thugs su chud pas na de bzhin gshegs pa'o/ /ji skad gsungs pa de kho na ltar yin gyis gzhan du mi 'gyur ba'i phyir yang de bzhin gshegs pa'o/ /dgra bcom pa zhes bya ba ni nyon mongs pa'i dgra bcom pa'i phyir ro/ /'khor ba'i 'khor lo'i rtsibs bcom pas 'di'i phyir yang dgra bcom pa'o/ /rnyed pa dang bkur stis mchod par 'os pa'i phyir yang dgra bcom pa'o/ /yang dag par rdzogs pa'i sangs rgyas zhes bya ba ni 'dis chos rnams yang dag par phyin ci ma log par kun nas sangs rgyas pas na yang dag par rdzogs pa'i sangs rgyas so/ /rig pa dang zhabs su ldan pa zhes bya ba ni rig pa dang zhabs su ldan pa ste/ mkhyen pa dang zhabs lta bu tshul khrims dang ting nge 'dzin dag dang ldan pa'i phyir rig pa dang zhabs su ldan pa'o/ /bde bar gshegs pa zhes bya ba ni mdzes pa'i gnas su gshegs pa'i phyir bde bar gshegs pa zhes bya'o/ /phyir mi ldog par gshegs pa'i phyir yang bde bar gshegs pa ste/ rims nad legs par byang ba bzhin no/ /'jig rten mkhyen pa zhes bya ba ni 'jig pas na 'jig rten no/ / de yang rnam pa gnyis te/ sems can gyi 'jig rten dang snod kyi 'jig rten no/ /de dag mkhyen pas na 'jig rten mkhyen pa ste sems can gyi 'jig rten gyi ni rten cing 'brel bar 'byung ba'i yan lag bcu gnyis rnam par gzhag pa yongs su mkhyen pa'i phyir dang / snod kyi 'jig rten gyi yang sa dang ri la sogs pa 'byung ba dang gnas pa dang tshad la sogs pa yongs su mkhyen pa'i phyir 'jig rten mkhyen pa zhes bya'o/ /rnam pa gcig tu na 'jig rten gyi tha snyad bzang po yongs su mkhyen pa'i phyir 'jig rten mkhyen pa zhes bya'o/ /skyes bu 'dul ba'i kha lo sgyur ba/ bla na med pa zhes bya ba la/ gdul bar rung ba ni gdul ba'o/ /de dag ni skyes bu yang yin la/ gdul ba yang yin pas skyes bu gdul ba'o/ /de dag gi kha lo sgyur ba ni skyes bu 'dul ba'i kha lo sgyur ba ste de dag gdul ba'i phyir ro/ /bla na med pa ni nyan thos dang rang sangs rgyas dag pas khyad par du 'phags pa'i phyir te 'dul ba ni 'dir 'phags pa'i lam thob pa yin par rig par bya'o/ /des ni 'di 'dul bar 'gyur te/ yang dmu rgod kyi ngo bor mi 'gyur ba'i phyir ro/ /lha dang mi rnams kyi ston pa zhes bya ba la lha dang mi zhes smos pa ni de dag mchog yin pa'i phyir ram/ 'phags pa'i lam gyi snod yin pa'i phyir ro/ /phyin ci ma log par ston pa'i phyir ston pa ste/ de bzhin gshegs pa'i yon tan 'di dag ni bsam pa ji lta ba bzhin du chos ston pas rab tu phye ba bstan pa yin pa'i phyir/ sangs rgyas bcom ldan 'das zhes bya ba ni/ de kho na nyid thugs su chud pa'i phyir sangs rgyas zhes bya ste/ tshig gi mjug mi mngon par byas pa'i phyir ro/ /rnam pa gcig tu na blo rgyas pa'i phyir te/ pad+ma rgyas pa bzhin no/ /yang na mi shes pa'i gnyid las sad pa'i phyir te skyes bu gnyid sad pa bzhin no/ /'di ni tshig 'di rnams kyi bsdus pa'i don yin te/ rgyas par ni bstan bcos gzhan dag las khong du chud par bya'o/ /sangs rgyas rjes su dran pa bshad zin to/ /chos kyi yon tan ni legs par gsungs pa la sogs pa yin te/ 'di lta ste bcom ldan 'das kyi chos ni legs par gsungs pa yang dag par mthong ba dang nad med pa dus chad pa med pa/ 'di mthong ba la don yod pa/ nye bar gtod pa/ mkhas pa rnams kyi so sor rang gi rig par bya ba ste/ bstan pa'i chos dang rtogs pa'i chos zhes bya ba chos rnam pa gnyis bstan to/ /de la bsdus pa'i don ni legs par gsungs pa zhes bya ba 'dis ni thog ma dang bar dang tha mar dge ba nyid kyis bstan pa'i chos bshad la/ lhag ma rnams kyis ni rtogs pa'i chos bshad do zhes bya ba yin te/ ha cang tshig mangs su dogs pas ma spros so/ /dge 'dun gyi yon tan ni legs par zhugs pa la sogs pa yin te/ 'di lta ste bcom ldan 'das kyi nyan thos kyi dge 'dun ni legs par zhugs pa/ drang por zhugs pa/ rigs par zhugs pa/ mthun par zhugs pa 'di lta ste/ skyes bu zung bzhi dang / skyes bu gang zag ya brgyad po dag yin no/ /bcom ldan 'das kyi nyan thos kyi dge 'dun 'di ni kun du sbyin pa'i 'os su gyur pa/ rab tu sbyin pa'i 'os su gyur pa/ bskor bar bya ba'i 'os su gyur pa/ thal mo sbyar ba'i 'os su gyur pa/ 'jig rten gyi bsod nams kyi zhing bla na med pa zhes bya ba yin no/ /'dir yang bsdus pa'i don ni 'phags pa'i dge 'dun slob pa dang mi slob pa'i yon tan rnams pa gnyis bstan te legs par zhugs pa la sogs pa tshig bzhis ni bsgrub pa'i yon tan bshad do/ /kun du sbyin pa'i 'os su gyur pa la sogs pas ni mchod par 'os pa nyid kyi yon tan bstan to zhes bshad pa yin no/ /gtong ba'i yon tan ni kye ma bdag skye bu'i yon tan ni ser sna'i dri ma kun nas langs pa rnams kyi nang nas ser sna'i dri ma dang bral ba'i sems kyis gnas shing mchod sbyin khor mor byed pa dang / lag pa rkyong ba dang / rnam par gtong ba la dga' ba dang / sbyin pa la 'ged par dga' ba gang yin pa de ni bdag gis rnyed pa legs par rnyed pa yin no zhes bya ba yin te/ 'dir yang rang gi rgyud du gtogs pa'i sbyin pa'i yon tan ser sna'i dri ma spangs pa dang / sbyin pa'i ngang tshul can dang / lus kyis brtson 'grus brtsams pa dang / dngos po yongs su gtong ba dang / de la mngon par dga' ba zhes bya ba rnams bstan to/ /tshul khrims kyi yon tan ni bdag gi tshul khrims ni ma nyams pa/ skyon med pa/ ma 'dres pa/ ma gos pa/rang dbang yod pa/ mkhas pas bsngags pa/ ting nge 'dzin bsgrub pa dag yin no zhes bya ba yin no/ /'dir yang rang gi rgyud du gtogs pa'i tshul khrims kho na'i yon tan rnams bstan te/ tshigs rnams kyi don ni 'og nas bstan par bya'o/ /lha'i yon tan ni rgyal chen ris bzhi pa'i lha dag dang / sum cu rtsa gsum pa nas gzhan 'phrul dbang byed kyi bar dag yod do zhes bya ba yin te/ lha de rnams dang bdag nyid kyi yon tan dag rjes su dran par byed pa yin no/ /de la skye ba'i lha rnams kyi skye ba'i rgyud du gyur pa'i yon tan dang / bdag nyid kyi tshul khrims dang / ting nge 'dzin dang / shes rab kyi yon tan rnams ni lha'i yon tan yin no zhes bshad do/ don du na 'dir rang gi yon tan rnams kho na lha'i yon tan dag dang mtshungs par byas nas dran pa ni rjes su dran pa zhes bya bar bshad do/ /rjes su dran pa'i gnas drug ni sems dang bar byed pa'i phyir dang / bsod nams chen po rgyu yin pa'i phyir dang po nyid du bstan nas/ de la sems mngon par dad pas dge ba bya'o zhes bstan pa'i phyir/ dge ba'i las lam bcu po zhes bya ba la sogs pa smos te/ 'bras bu yid du 'ong ba'i phyir dge ba'o/ /bya ba'i ngo bo nyid yin pa'i phyir las kyang yin la/ bde 'gro'i lam yang yin pas las kyi lam mo/ /las kyi lam bcu po de dag kyang gang zhe na/ 'di lta ste/ srog gcod pa spong ba dang / /ma byin par len pa spong ba dang / 'dod pas log par g.yem pa spong ba dang / brdzun du smra ba spong ba dang / phra ma spong ba dang / tshig rtsub mo spong ba dang / tshig kyal pa spong ba dang / brnab sems med pa dang / gnod sems med pa dang / yang dag pa'i lta ba ste dge ba'i las kyi lam bcu po 'di dag bsten par bya'o/ /yang de dag ji ltar bsten par bya zhe na/ /lus dang ni/ ngag dang yid kyis rtag tu zhes bya ba la sogs pa smos te/ de la srog gcod pa spong ba la sogs pa gsum ni lus kyis rtag tu bstan par bya'o/ /brdzun du smra ba spong ba la sogs pa bzhi ni/ ngag gis rtag tu bsten par bya'o/ /brnab sems med pa la sogs pa gsum ni yid kyis rtag tu bsten par bya'o/ /rtag tu zhes bya ba 'dis ni las kyis byas pa dang bsags pa ston par byed do/ /de la ji ltar srog gcod par 'gyur zhe na/ srog chags pha rol yang yin srog chags yin par yang 'du shes/ gsad pa'i sems kyang nye bar gnas par gyur/ brtsal ba yang byas/ des kyang shi na srog bcad pa yin te/sdig pa'i khyad par ni gzhi dang bsam pa dang sbyor ba'i khyad par las rig par bya'o/ /ji ltar ma byin par blangs par 'gyur zhe na/ gzhan gyis yongs su bzung ba yang yin/ gzhan gyis yongs su bzung ba yang 'du shes/ rku ba'i sems kyang nye bar gnas/ gnas nas kyang spags na ma byin par len pa yin te/ /'dir sdig pa'i khyad par ni rdzas de gang gi yin pa de'i khyad par dang sbyor ba dang bsam pa'i khyad par las rig par bya'o/ /ji ltar 'dod pas log par g.yem par 'gyur zhe na/ bud med gzhan gyis bsrungs pa'am/ chos kyis bsrungs pa'am/ rang gi bud med la yang dus ma yin pa dang / gnas ma yin pa dang / yul ma yin pa dang / yan lag ma yin pa 'khrig pa'i chos bsten na 'dod pas log par g.yem pa yin te/ 'dir yang sdig pa'i khyad par ni gzhi dang bsam pa dang sbyor ba'i khyad par las rig par bya'o/ /de la ji ltar na brdzun du smras par 'gyur zhe na/ slu ba'i bsam pa dang lta ba yid la bzhag nas/ don rnam par go ba la tshig tu smra ba'am/ lus kyis rnam par rig par byed pas kyang rung ste de lta na brdzun du smras pa yin te/ the tshom za ba'i dngos po la nges pa bzhin du smra ba yang brdzun du smra ba kho na yin no/ /'dir yang sdig pa'i khyad par ni bslu bar bya ba'i khyad par dang bsam pa'i khyad par las rig par bya'o/ /ji ltar phra ma byas par 'gyur zhe na/ dga' bar 'dod pa'am dbye ba'i bsam pas 'ga' zhig las gzhan zhig la mi dga' ba thos nas de la bsnyad par gyur pa dang / de las thos nas 'di la bsnyad par gyur na yang dag pa yang rung / yang dag pa ma yin pa yang rung ste/ de lta na phra ma byas pa yin no/ /yang dag pa ma yin pa smras na yang brdzun du smras pa yang ci'i phyir mi 'gyur zhe na/ kha cig na re 'gyur ba kho na yin no zhes zer ro/ /de ni de ltar gzung bar mi bya ste/ ci'i phyir zhe na/ 'di dbye ba'i bsam pa can yin gyi/ bslu ba'i bsam pa ni med pas so/ /de ltar byas na yang dag pa ma yin pa tshig rtsub mo smras na yang brdzun du smras par mi 'gyur te/ bsam pa gnyis cig car mi srid pa'i phyir ro/ /ji ltar tshig rtsub mo smras par 'gyur zhe na thos pa'i sems dang ldan pas/ pha rol po sdug bsngal bar bya bar 'dod pas/ don mngon par go ba la tshig tu smra na tshig rtsub mo smras pa yin no/ /don mngon par mi go ba la tshig 'khyal par 'gyur ro/ /ji ltar tshig 'khyal par smras par 'gyur zhe na/ brdzun du smra ba la sogs pa gsum ma gtogs pa tshig gzhan gang zhig nyon mongs pa can gyi sems kyis brjod na/ de ltar na tshig rkyal pa smras pa yin no/ /las kyi lam gsum po 'di dag kyang brdzun du smra ba bzhin lus kyis kyang byed la sdig pa'i khyad par yang brdzun du smra ba dang 'dra ba kho nar rig par bya'o/ /ji ltar brnab sems su 'gyur zhe na/ gal te gzhan gyi bdog bdag la 'dod pa skyed par byed na de ltar na brnab sems su 'gyur ba yin no/ /ji ltar gnod sems yin zhe na/ gal te sems can gzhan la zhe sdang na de lta na gnod sems su gyur pa yin no/ /ji ltar log par lta bar 'gyur zhe na/ gal te las dge ba dang mi dge ba rnams kyi 'bras bu med do snyam du nges par sems na de lta na log par lta bar 'gyur ro/ /las kyi lam gsum po 'di dag gi sdig pa'i khyad par ni bsam pa'i khyad par kho na las rig par bya la brnab sems kyis ni dmigs pa'i dbang gis kyang sdig pa'i khyad par du 'dod de/ mi dge ba'i las kyi lam bcu po 'di dag spong ba'i dbang gis dge ba bcu'i las kyi lam bsten par bya'o/ /chang rnams las ldog par mdzod cig ces bya ba la/ chang ni kha na ma tho ba chen po'i rgyu nyid yin mod kyang / spyad pa kho nas mi dge ba nyid ma yin pas las kyi lam rnams kyi nang du ma bshad de de lta bas na logs shig tu dgag par ston to/ /mang po'i tshig ni chang ni myos par 'gyur ba nyid du khyad par med kyang rgyu'i khyad par las rig par bya ste/ bcos pa'i chang ni bu ram chang dang / 'bras phye'i chang dang / sbrang rtsi'i chang ste rnam pa gsum mo/ /sbyar ba'i chang ni me tog las mnan pa la sogs pa yin par rig par bya'o/ /dge ba'i 'tsho ba la yang mngon par dgyes pa zhes bya ba ni mdzod ces bya bar sbyar te/ dge ba'i 'tsho ba ni gzhan la mi gnod par 'jug pa gang yin pa'o/ /de ltar dge ba'i las la rnam par gnas pas bdog pa ji lta ba bzhin du sbyin pa sbyin par bya'o zhes bstan pa'i phyir longs spyod g.yo ba zhes bya ba la sogs pa smos so/ /spyad par bya ba yin pas/ longs spyod de 'di ni sbyin par bya ba'i dngos po zas dang skom la sogs pa'i tshig bla dgas so/ /longs spyod de dag kyang mi brtan pa'i phyir g.yo ba'o/ /ngoms mi shes pa'i phyir snying po med pa ste/ 'dis ni longs spyod rnams la kun du 'dzin pa ldog par byed do/ /mkhyen nas zhes bya ba ni rtogs par byas nas so/ /dge slong zhes bya ba la sogs pas ni sbyin pa'i zhing rnam pa gsum po ston te/ /sbyin gnas kyi zhing ni dge sbyong dang bram ze rnams so/ /snying rje'i zhing ni bkren pa rnams so/ /phan 'dogs pa'i zhing ni bshes pa rnams so/ /tshul bzhin zhes bya ba 'dis ni gus par bya ba bstan to/ /de ni gcig tu rnam par smin pa yid du 'ong ba'i rgyu yin pa'i phyir te/ bcom ldan 'das kyis dge slong dag bsod snyoms gus par byas pa rnams kyi rnam par smin pa ni 'dod pa sdug pa/ dga' ba yid dang 'thad pa so sor myong bar 'gyur ro zhes gsungs so/ /sbyin las gzhan pa'i gnyen mchog ma mchis so/ /zhes bya ba 'dis ni sbyin pa phan chen po 'dogs pa yin pa nyid du ston te/ 'dis ni 'dir sbyin pa la brten par bya ba yin par rig par bya'o/ /longs spyod rnams la mi lta bas tshul khrims yang dag par blangs nas bsrung bar bya'o zhes bstan pa'i phyir/ /khyod kyi tshul khrims ma nyams mod mi dma'/ /zhes bya ba la sogs pa smos so/ /de la ma nyams pa ni ji ltar yang dag par blangs pa las gcig las kyang ma 'das pa'i phyir ro/ /tshul khrims gcig las 'das pas ni nyams par 'gyur ro/ /bslab pa mang po zhig las 'das pas ni skyon can du 'gyur ro/ /de gnyi ga med par bstan pa'i phyir/ /ma nyams mod mi dma' zhes bya ba smos te/ tshul khrims skyon can ni mod dma' ba yin no/ /ma 'dres zhes bya ba la tshul khrims 'dres pa ni mi dge ba'o/ /'dren mar 'dug pa gang yin pa ste/ de med pa'i phyir ma 'dres pa'o/ /ma sbags pa ni srid pa dang longs spyod kyi don du yongs su ma bsngos pa'i phyir ro/ /tshul khrims 'di nyid rnam pa gzhan du mi 'gyur ba'i phyir ma gos pa zhes bya ste/ gos pa ni rnam pa gzhan du ston to/ /ma nyams pa la sogs pa'i yon tan dang ldan pa'i tshul khrims gang yin pa de ni rang dbang yod pa yang yin te/ sred pa'i bran nyid las thar pa'i phyir ro/ /de nyid kyi phyir tshul khrims de ni mkhas pa 'phags pa rnams kyis bsngags pa yin la/ ting nge 'dzin sgrub par byed pa yang yin te/ tshul khrims dang ldan pa'i sems mnyam par 'jog pa'i phyir ro/ /tshul khrims de lta bu de khyod kyis brten par bya'o/ /ci'i phyir zhe na/ khrims ni rgyu dang mi rgyu'i sa bzhin du/ /zhes bya ba la sogs pa smos te/ ni zhes bya ba'i sgra ni 'di ltar zhes bya ba'i don to/ /ji ltar sa ni 'gro ba rgyu ba dang mi rgyu ba'i skye ba dang / gnas pa dang 'phel ba'i rgyur gyur ba de bzhin du tshul khrims kyang ting nge 'dzin la sogs pa yon tan thams cad kyi gzhi rten yin no/ /'dis ni gus pa bskyed pa'i phyir tshul khrims kyi skyes bu byed pa'i 'bras bu bstan te/ de ltar re zhig sbyin pa dang / tshul khrims spyir bshad pa yin no/ /da ni theg pa chen po la gzud pa'i ched du sbyin pa la sogs pa pha rol tu phyin pas bsdus pa rnams bstan pa'i phyir/ sbyin dang tshul khrims zhes bya ba la sogs pa smos so/ /de la byang chub tu sems bskyed pas/ sems can thams cad la phan par bya ba'i phyir/ sbyin pa ni sbyin pa'i pha rol tu phyin pa yin te tshul khrims la sogs pa'i pha rol tu phyin pa yang de dang 'dra bar rig par bya'o/ /bzod pa ni 'dir gzhan gyis gnod pa byas pa la mi mjed pa'i bzod pa dang / sdug bsngal dang du len pa'i bzod pa zhes bya ba bzod pa rnam pa gnyis su bzhed do/ /brtson 'grus ni sems can gyi don du sangs rgyas kyi chos btsal bar spro ba'o/ /bsam gtan ni sems can gyi don byed pa dang / byang chub sems dpa'i ting nge 'dzin sgrub par byed pa'i bsam gtan bzhi pa'o/ /shes rab ni chos thams cad yang dag pa ji lta ba bzhin du shes par byed pa dang / sems can rnams la don phyin ci ma log par rab tu ston par byed pa'i rab tu byed pa gang yin pa ste/ shes rab de lta bu ni/ nyan thos la sogs pa la med pa'i phyir gzhal du med pa zhes bya'o/ /pha rol phyin pa 'di dag rgyas mdzad ces bya ba ni pha rol tu phyin pa 'di rnams sgrubs shig ces bya ba'i tha tshig go/ /ci'i phyir zhe na/ srid pa'i rgya mtsho'i pha rol phyin pa rgyal ba'i dbang po mdzod/ /ces bya ba smos so/ /de la pha rol tu phyin pa mdzod ces bya ba ni pha rol du son par gyis shig ces bya ba'i don to/ /gang gis she na srid pa'i rgya mtsho'o/ /nyan thos dang rang sangs rgyas dag kyang srid pa'i rgya mtsho'i pha pha rol tu son pa yin pas/ rgyal ba'i dbang po zhes bya bas khyad par du byed de/ 'di skad du pha rol tu phyin pa drug rdzogs nas/ sangs rgyas nyid thob pas khyod kyis kyang pha rol du phyin pa rnams rdzogs par byos la/ sangs rgyas su gyis shig ces bshad pa yin no/ /de bzhin du sbyin pa la sogs pa dang ldan pa'i khyim pa dag kyang yod pas de dag gi dge ba'i las gzhan bstan pa'i phyir/ /gang la pha dang ma dag mchod pa yi/ /rigs de tshangs bcas zhes bya ba la sogs pa smos so/ /de la rigs gang la pha dang ma dag mchod pa'i zhes bya ba 'dis ni/ rigs 'di la mi dang mi ma yin pas byas pa'i gnod pa med par bstan to/ /tshangs pa dang bcas pa nyid kyis ni rigs de lhas byin gyis brlabs pa nyid du ston to/ /slob dpon dang bcas pa nyid kyis ni/ bla ma'i khyad par gyis byin gyis brlabs pa nyid du ston to/ /gzhan yang mthong ba'i chos dang / tshe phyi ma'i phan yon bstan pa'i phyir/ de dag mchod ces bya ba la sogs pa smos te/ de gnyis la mchod pa ni de dag la mchod pa'o/ /pha dang ma dag la mchod pa ni mthong ba'i chos la yang dag par 'gyur la pha rol du yang mtho ris su 'gyur te/ /de lta bas na khyim na gnas pas bsgrims te pha dang ma dag la mchod pa bya'o zhes bya ba yin no/ /khyim na gnas pa rnams la dus thams cad du tshangs par spyad pa dka' ba'i phyir na nyin zhag gcig pa'i tshangs par spyod pa la yang sbyar ba'i ched du gso sbyong yan lag brgyad pa bstan pa'i phyir/ 'tshe dang zhes bya ba la sogs pa smos so/ /de la 'tshe ba ni srog gcod pa'o/ /chom rkun ni ma byin par len pa'o/ /'khrig pa ni bshang ba dang gci ba dang kha'i lam du log par sgrub pa'o/ /brdzun ni brdzun du smra ba'o/ /chang ni bcos pa'i chang dang sbyar ba'i chang ngo / /dus min zas ni nyi ma phyed yol nas dus su rung ba'i dngos po spyod pa'o/ /mal stan mthon po ni khri dang khri'u tshad las 'das pa'o/ /glu dag dang gar ni 'jig rten grags pa kho na'o/ /spos dang phreng ba spyod pa ni che ba'i don du bkag gi nad pa'i nad gso ba'i phyir ni ma yin no/ /brgyad po de dag ni gso sbyong gi yan lag yin no/ /yang 'di dag gang gi yan lag cha shas su gyur pa yin pa/ 'di'i sdom pa gzhan gang zhig yod ce na/ 'ga' yang med de 'on kyang spyi'i yan lag ces bya ste/ phyi ma la yan lag lnga pa bzhin no/ /yang yan lag 'di dag nyid dgra bcom pa'i tshul khrims kyi rjes su byed pa yin nam zhe na/ gang gi phyir 'di skad du/ dgra bcom tshul khrims rjes su byed pa yi/ /yan lag brgyad po 'di dag dang ldan na/ /zhes bshad de 'di skad du yan lag dang po 'dis bdag 'phags pa dgra bcom pa de dag gi tshul khrims kyi rjes su slob po/ /rjes su bgyid do zhes bya ba la sogs pa 'byung ngo zhe na/ 'dir dgra bcom pa'i tshul khrims ni yan lag rnams yin la/ dgra bcom pa'i tshul khrims kyi rjes su byed pa ni gang zag yin par snang ngo / /de lta yin dang 'dir rten gyis brtan pa bstan te/ dper na khre'u dag sgrogs so zhes bya ba lta bu yin pas nyes pa med do/ /da ni/ gso sbyong 'dod spyod lha lus yid 'ong ba/ /zhes bya ba la sogs pas gso sbyong gi sdom pa 'di'i rnam par smin pa'i 'bras bu ston par byed de/ 'di skad du/ nyin zhag gcig pa'i gso sbyong gi sdom pas ni 'dod pa na spyod pa'i lha drug gi nang gar 'dod par skye bar 'gyur ro zhes bshad pa yin no/ /skyes pa bud med dag la zhes bya ba ni skyes pa dag dang bud med dag la sbyin par byed kyis/ gzhan ma ning la sogs pa la ni ma yin te/ de dag la sdom pa skye ba med pa'i phyir ro/ /stsol bar bgyid ces bya ba ni sbyin par byed pa'o/ /khyim pa de dag nyid la bya ba ngan pa la chags pa'i nyes pas ser sna la sogs pa 'byung la/ de dag kyang ngan song gi rgyu yin pas de las bzlog par/ ser sna zhes bya ba la sogs pa smos so/ /de la ser sna ni sbyin pa dang mi mthun par rang gi phun sum tshogs pa la kun du 'dzin pa'o/ /g.yo ni sems gya gyu ba ste gang gis na rang gi bsam pa rab tu mi brtan pa'o/ / sgyu ni gzhan slu ba ste gang gis na 'di ltar 'dis bsam pa shes nas glags rnyed par mi 'gyur bar gzhan rmongs par byed pa'o/ /chags pa ni bdag la sred pa dang longs spyod la sred pa'o/ /snyom las ni brtson 'grus kyi mi mthun pa'i phyogs kyi chos te/ le lo zhes bya'o/ /mngon pa'i nga rgyal ni khyad par thob par bya ba ma thob par bdag gis thob bo snyam du nga rgyal byed pa gang yin pa'o/ /'dod chags ni 'khrig pa la sred pa'o/ /zhe sdang ni sems can rnams la kun nas mnar sems pa ste/ chos brgyad po 'di dag dang / rigs kyis rgyags pa la sogs pa lnga dang mi dge ba'i chos bcu gsum la dgra bzhin du blta bar bya ste/ de rnams dang lhan cig 'grogs par mi bya'o zhes bya ba'i tha tshig go/ /de la rgyags pa ni chos de rnams kyis sems gzengs rab tu mthos pa ste/ gang gis nar ro ba bzhin du chos dang chos ma yin pa sgrub par mi 'gyur ba'o/ /de nyid kyi phyir rgyags pa ni rang gi chos la chags pa'i sems ni yongs su gtugs pa'o zhes 'byung ste/ rang gi chos la so so'i 'dod chags kyis de kho na la sems de yongs su gtugs shing yongs su zad par 'gyur gyi/ chos sam chos ma yin pa gzhan sgrub par mi 'gyur ba yin no zhes bya ba'i tha tshig go/ /khyim pa rnams la yang bag dang bcas par bya ba yod pas de dag de la dgod par bzhed nas/ bag yod bdud rtsi'i gnas te zhes bya ba la sogs pa smos te/ bag yod pa ni mya ngan las 'das pa bdud rtsi'i rten yin no zhes bya ba'i don to/ /bag med pa ni 'chi ba'i gnas yin no/ /ji ltar shes she na/ thub pas bka' stsal to zhes bya ba la sogs pa smos so/ /de bzhin gshegs pas bka' stsal pa'i phyir ro zhes bya ba'i tha tshig ste/ bag yod bdud rtsi'i gnas yin te/ /bag med pa ni 'chi ba'i gnas/ /bag yod 'chi bar mi 'gyur te/ bag med pa ni rtag tu 'chi/ /zhes tshigs su bcad pa de bka' stsal pa'i phyir ro/ /de la bag yod pa ni dge ba'i chos bsgom pa'o/ /bzlog pa ni bag med pa yin par rig par bya'o/ /de bas khyod kyis dge chos spel slad du/ /zhes bya ba ni gang gi phyir de ltar bag yod pa phan yon che ba de'i phyir khyod kyis dge ba'i chos spel bar bya ba'i phyir rtag tu bag yod par bya ste/ dge ba'i chos la goms pa dor bar mi bya'o zhes bya ba'i don to/ /'on te khyod kyis kho bo'i don zhig bya bar chad na/ dang po nyid nas ci ste ma smras kho bo sngar bag med par gyur zin pas/ bag yod pas ci byar yod snyam du sems na de'i phyir/ gang zhig sngon chad bag med gyur pa las/ /zhes bya ba la sogs pa smos te/ /'di skad du/ gang zhig sngon chad bag med par gyur pa de yang gal te phyis bag yod pa la brten na de ni mdzes pa nyid de/ dper na zla ba sprin dang bral ba bzhin no zhes bshad pa yin no/ /ci sems can de lta bu 'ga' tsam mthong ngam zhe na/ /mthong ngo zhes bstan pa'i phyir/ dga' bo sor phreng zhes bya ba la sogs pa smos so/ /dga' bo zhes bya ba shAkya gzhon nu 'dod chags chen po zhig yod de/ de ni rang gi chung ma la shin tu lhag par chags pas de med par thang cig tsam yang dga' ba mi myong ngo / /de 'dra ba de de bzhin gshegs pas khyim nas khrid de rab tu phyung ngo / /rab tu phyung yang nyin dang mtshan du de kho na la rjes su rtog par byed kyis chos la ni ma yin no/ /de lta bu la de bzhin gshegs pas dgra bcom pa nyid thob pa'i dbang du mdzad do/ /sor mo'i phreng ba zhes bya ba ni bram ze'i bu zhig go/ /de ni blun po zhig ste 'di ltar des chos su 'gyur ro zhes bya ba bla ma'i lung mnyan nas mi dgu brgya dgu bcu rtsa dgu bsad do/ /de yang phyis de bzhin gshegs pas rab tu phyung nas/ khams gsum las 'dod chags dang bral bar gyur to/ /mthong ldan ni ma skyes dgra'o/ /de ni zhe sdang can zhig ste/ 'di ltar des mi dge ba'i grogs po dang phrad pa dang / sngon gyi sha khon chags pas pha chos dang ldan pa'i rgyal po gsad do/ /de yang dge ba'i bshes gnyen de bzhin gshegs pa'i bstan pa kho na la brten nas/ dmyal ba'i me'i bud shing las thar ro/ /rigs kyi bu bde byed yang tshul bzhin ma yin pa yid la byed pa'i dbang gis gzhan gyi chung ma la nyal po bya ba'i le lan gyis ma bsad nas/ de bzhin gshegs pa'i bstan pa kho na la brten te/ pho long brdabs pa dang 'dra bar dmyal ba'i rdo rje las thar te/ mtho ris kyi 'jig rten gyi bde ba nyams su myong bar gyur to zhes grags te/ de ltar dga' bo la sogs pa de dag kyang sngon bag med par gyur pa las phyis bag yod pa'i dbang gis sdug bsngal gyi khyad par de dang de las thar bas/ khyod kyang sngon bag med par gyur du zin kyang phyis bag yod par bya dgos so zhes bya ba yin no/ /khyim pa rnams la mi 'dod pa du ma 'bab pa'i dbang gis khro ba mang ba'i phyir de la 'dun pa las bzlog pa'i ched du bzod pa bstan pa'i phyir/ 'di ltar bzod mtshungs thub dka' ma mchis pas/ /zhes bya ba la sogs pa smos so/ /bzod pa dang 'dra ba'i dka' thub ni med kyi bzod pa kho na dka' thub thams cad kyi mchog yin te/ bzod pa dka' thub dam pa zhes tshigs su bcad pa de dag bka' stsal pa'i phyir ro/ /'di skad du bzod pa dang ldan pa kho na dka' thub can yin gyi/ sems khro bas nyams pa la rlung dang chu dang rtsa ba dang 'bras bu za zhing lus skem pa dang / ral pa dang lo ma dang shing shun dang / /hral hrul gyon pa ni ma yin no zhes bshad pa yin no/ /'di ltar bzod pa dang ldan pas ni nyon mongs pa rnams gdung bar byed la/ cig shos kyis ni lus so/ /lus gdungs pa tsam gyis ni bde 'gro yang mi thob na thar pa lta zhig smos kyang ci dgos/ gang gi phyir/ de ltar bzod pa phan yon che ba de yi phyir/ /khyod kyis khro ba'i go skabs dbye mi bgyi/ /bzod pa'i yon tan gzhan yang bstan pa'i phyir/ /khro ba spangs pas phyir mi ldog pa nyid/ /ces bya ba la sogs pa smos te/ khro ba spangs pa gang gi dbang gis na 'dod pa'i khams sdug bsngal du ma dang 'brel bar 'ong bar mi 'gyur ba'i phyir mi ldog pa nyid kyang thob ste/ gnas 'di la ni sangs rgyas zhal gyis bzhes so/ /gnya' bo yin no zhes bya ba'i tha tshig ste/ ji skad du bcom ldan 'das kyis dge slong dag 'di lta ste/ khro ba spongs shig dang / khyod phyir mi ldog pa'i gnya' bor gyur pa nga yin no zhes bya ba lta bu'o/ /de la bzod pa gang yin zhe na/ mi khro ba dang / khro ba skyes na yang de'i mod kho na la zhi bar byed kyis zhe la 'dzin par mi byed pa gang yin pa'o/ /da la khro ba gang zhe na/ sems can dang sems can ma yin pa dag las mi 'dod pa nye bar 'bab pa da ltar byung ba la brten nas/ sems gtum pa gang yin pa ste/ tshig pa za ba zhes kyang bya'o/ /bdag ni 'dis spyos zhes bya ba la sogs pas ni bzod pa kho na ston to/ /kho na du 'dzin pa'i yul rnam pa bzhi ste/ 'dis bdag spyos so/ /'dis bdag gtags so/ /'dis bdag pham par byas so/ /'dis bdag gi nor phrogs so zhes de ltar khon du 'dzin cing de ltar gzhan gyis gnod pa byas pa zhe la 'dzin na khro ba'i nyes rtsom 'khrug long rnams skyed do/ /gang gi sems la de lta bur 'dzin pa med cing khon du 'dzin pa rnam par spangs pa de ni sems kyi sdug bsngal med pa'i phyir/ / bde bar gnyid kyis log gi /cig shos ni sems sdug bsngal bar 'gyur ba'i phyir sdug bsngal zhing gnyid kyis log go/ /da ni sems can chu dang zhes bya ba la sogs pas/ sems can so so'i skye bo thams cad la yang ji skad bshad pa'i dge ba dang mi dge ba'i sems dag kun du 'byung bas/ de la khyod kyis dge ba la ni sems brtan par byas la/ mi dge ba la ni sems mi brtan par bya'o zhes bya ba de ston par byed do/ /sems can thams cad ni chu la ri mo bris pa lta bu dang / sa la ri mo bris pa lta bu dang / rdo la ri mo bris pa rnam pa gsum ste/ de ltar sems can rnam pa gsum du rig par bya'o/ /chu la ri mo bris pa lta bu yang kha cig ni mi dge ba la'o/ /kha cig ni dge ba la ste/ rdo la ri mo bris pa'i bar yang de dang 'dra'o/ /de'i nang na nyon mongs pa can rnams la ni dang po ste/ /chu la ri mo bris pa lta bu mchog yin la/ chos 'dod pa rnams kyi nang na ni tha ma ste/ rdo la ri mo bris pa lta bu mchog yin no/ /de bas na khyod kyis mi dge ba la ni chu la ri mo bris pa lta bur byas la/ dge ba la ni rdo la ri mo bris pa lta bur bya'o snyam du dgongs pa yin no/ /ji ltar sems can rnams kyi sems rnam pa gsum yin pa de bzhin du ngag kyang rnam pa gsum mo zhes bstan pa'i phyir/ rgyal bas snying la 'bab pa dang / /zhes bya ba la sogs pa smos te/ rgyal bas tshig rnam pa gsum bka' stsal to zhes bya bar sbyar ro/ /de dag gang zhe na/ sbrang rtsi me tog mi gtsang lta bu'i tshig /ces bya ba smos so/ /de dag kyang su'i yin zhe na/ snying la 'bab dang bden pa dang / /log par smra ldan skyes bu rnams kyis ni/ /zhes bya ba la sogs pa smos so/ /tshig snyan pa ni sbrang rtsi lta bu yin no/ /de nyid kyi phyir snying la 'bab cing dga' bar byed pas na snying la 'bab pa zhes bya'o/ /tshig bden pa ni me tog lta bu ste/ bsngags par bya ba yin pa'i phyir ro/ /tshig log pa ni mi gtsang ba lta bu ste/ smad pa'i phyir tshig gsum po de dag gi nang nas/ tshig tha ma ni mi gtsang ba lta bu ste/ de khyod kyis spang bar bya'o zhes bya ba'i tha tshig go/ /sems can 'khor ba na 'khor ba rnams kyi spyod pa rnam pa bzhi ste/ de bas na khyod kyi spyod pa mchog la gnas par bya'o zhes de la sbyar ba'i phyir/ snang nas snang ba'i mthar thug ces bya ba la sogs pa smos te/ mdo las ni snang ba las snang ba'i mthar 'gro ba zhes 'byung ngo / /de la snang nas snang ba'i mthar thug ces bya ba ni lha dang mi'i dbang thang chen po rnams kyi nang du skyes nas yang de nyid du skye ba gang yin pa'o/ /mun pa nas mun pa'i mtha' zhes bya ba ni ngan 'gro 'am mi dbang thang chung ngu rnams kyi nang du skyes nas yang de nyid du skye ba gang yin pa'o/ /snang nas mun mthar thug ces bya ba ni lha dang mi dbang thang chen po rnams kyi nang du skyes nas/ ngan song gsum dang mi dbang thang chung ba rnams kyi nang du skye ba gang yin pa ste dper na 'jungs dga' lta bu'o/ /mun nas snang ba'i mthar thug ces bya ba ni ngan song gsum dang mi dbang thang chung ngu rnams kyi nang du skyes nas lha'i 'jig rten dang mi dbang thang chen po rnams kyi nang du skye ba gang yin pa ste/ dper na lha'i bu sbal pa lta bu'o/ /de dag ni gang zag bzhi ste/ de dag gi nang nas dang po mdzad de snang ba nas snang bar 'gro bar mdzod cig ces bya ba'i don to/ /da ni khyim pa rnams ni sems can mang po dang 'grogs dgos te/ de bas na de dag la ji ltar rigs par bsgrub par bstan pa'i phyir/ de dag gi spyod pa'i khyad par bstan pa la/ mi ni a mra'i 'bras bzhin zhes bya ba la sogs pa smos so/ /a mra'i 'bras bu ni rnam pa bzhi ste/ la la ni ma smin yang phyi rol nas smin pa lta bur snang ngo / /la la ni smin yang sngon po'i ngo bo dang ma bral bas ma smin pa lta bur snang ngo / /la la ni ma smin la ma smin pa nyid du snang ngo / / la la ni smin la smin pa nyid du snang ngo / /de dang 'dra bar gang zag kyang rnam pa bzhir rig par bya ste/ de la dang po ni bsam pa nyams la sbyor ba phun sum tshogs pa yin no/ /gnyis pa ni sbyor ba nyams la bsam pa phun sum tshogs pa yin no/ /gsum pa ni gnyi ga nyams pa yin no/ /bzhi pa ni gnyi ga phun sum tshogs pa yin no/ /de khyim pa rnams la ni 'dod pas log par g.yem pa spang dka' ba'i phyir/ de yang gzhan gyi chung ma mthong ba sngon du 'gro ba can yin pas de las bzlog pa'i phyir/ gzhan gyi chung ma mi lta zhes bya ba la sogs pa smos te/ mdo las ni btsun pa bud med la ji ltar bsgrub par bgyi zhes gsol ba dang / kun dga' bo/ /mi lta bas so zhes bka' stsal to/ /'dir ni khyim ba'i skabs yin pas gzhan gyi chung ma zhes bshad do/ /'on te ji ltar mthong bar gyur na/ de la yang ma dang bu mo dang / sring mo'i 'du shes bskyed par bya'o/ /de yang bab col du ma yin gyi/ 'on kyang na tshod dang mthun par ro/ /de ltar bsams kyang gal te 'dod chags skye ba lta na chags pas chags par gyur na bud med de la dri nga ba dang sgo dgu dod pa dang zhes bya ba la sogs pa ji skad 'chad par 'gyur ba lta bur mi gtsang ba nyid du'ang yang dag par bsam par bgyi'o/ /gal te mi gtsang ba nyid du bsams su zin yang gtsang ba'i sems byung na/ de'i tshe ji ltar bya zhe na sems bsrung bar bya'o zhes bstan pa'i phyir ro/ /g.yo ba'i sems ni thos mtshungs bu lta bur/ /zhes bya ba la sogs pa smos te/ 'di skad du/ ji ltar 'jig rten na thos pa la sogs pa don chen po nyid kyis bsrung ba de kho na bzhin du khyod kyis sems bsrung bar bya'o zhes bshad pa yin no/ /'dir yang bsrungs na bde ba thob par 'gyur te/ bcom ldan 'das kyis 'di skad du/ /sems dul ba ni bde ba 'thob/ /ces gsungs pa lta bu'o/ / gzhan yang gdug pa la sogs pa bzhin du 'dod pa'i bde ba dag la yid 'byung bar gyis shig /de la gdug pa ni sbrul lo/ /de ni ma rungs pa nyid kyis yid 'byung ba'i rgyu yin pas so/ /dug ni gsod par byed pa'i bdag nyid kyis so/ /mtshon ni sdug bsngal bskyed pa'i rgyu nyid kyis so/ /dgra bo ni bde ba'i gegs byed pa'i rgyu nyid kyis so/ /mi ni gdung bar byed pa'i rgyu nyid kyis so/ /yul rnams kyang bdag dang gzhan la gnod pa'i rgyu nyid kyis gdug pa bzhin du ma rungs pa yin no/ /dge ba'i las chud gzon par byed pa nyid kyis dug bzhin du gsod par byed pa'i bdag nyid yin no/ / ngan song 'dren par byed pa'i phyir mtshon bzhin du sdug bsngal bskyed pa'i rgyu yin no/ /lha dang mi'i phun sum tshogs pa thag sring bar byed pa'i phyir dgra bo bzhin du bde ba'i gegs byed pa'i rgyu yin no/ /'gyod pa bskyed pa'i phyir me bzhin du gdung bar byed pa'i rgyu yin no/ /de bas na 'dod pa'i bde la yid 'byung mdzod/ /gzhan yang 'dod pa rnams ni phung ba skyed par byed pa ste/ de'i phyir yang 'dod pa'i bde ba dag la yid 'byung bar gyis shig /yang na ci'i phyir 'dod pa'i bde ba nyams su myong ba dag la gdug pa la sogs pa bzhin du yid 'byung bar bya zhe na/ 'dod pa rnams ni phung ba skyed pa ste zhes bya ba la sogs pa smos so/ /ni zhes bya ba'i sgra ni gang gi phyir zhes bya ba'i don to/ /de dag ni nye bar spyod pa'i dus na bde ba skyed mod kyis/ 'on kyang mjug tu phung bskyed par byed pa kho na yin pas mkhas pa rnams kyis kha zas dug can bzhin spang bar bya ba kho na yin no/ /'di ltar 'dod pa rnams ni dang po dga' bar byed pa nyid kyi phyir dang tha mar yongs su gdung bar byed pa nyid kyi phyir/ rgyal ba'i dbang pos kim+pa'i 'bras 'drar gsungs/ /dper na kim+pa'i 'bras bu shun pa tsam zhig bzang gi nang ngan pa dang 'dra'o/ /gzhan yang 'dod pa rnams ni 'khor bar 'ching ba'i rgyur gyur pa'i phyir yang spang bar bya ba kho na yin no zhes de ston par byed de/ de'i lcags sgrog gis 'khor ba'i btson rar 'jig rten 'di dag bcings zhes bya ba ni yul gyi lcags sgrog gi 'khor ba'i btson rar sems can gyi 'jig rten 'di bcings so zhes bya ba yin no/ /da ni gang zhig dbang po tshar gcod par byed pa de sngags pa'i sgo nas de la sran bskyed pa'i phyir/ gang dag dbang po drug yul rnams la ni/ /zhes bya ba la sogs pa smos te/ yul dang phrad nas 'gyur ba'i phyir de la mi brtan pa zhes bya'o/ /yul la mngon par 'dod pa nyid kyis g.yo ba yin no/ /gang dag ci dbang po drug po de dag las rgyal bar byed pa dang gang dag cig 'thab mo'i g.yul ngor dgra'i tshogs las rgyal bar byed pa de dag las mkhas shing mdzangs pa rnams ni/ dang po dbang po las rgyal bar byed pa gang dag yin pa dpa' rab legs par 'tshal te 'dod do zhes bya ba'i tha tshig go/ /'di ltar dud 'gro yang g.yul las rgyal bar snang ste/ de dag gis dbang po las rgyal bar bya bar mi nus so/ /gang yang mi gtsang ba nyid du 'ang yang dag bsam par bgyi zhes bshad pa de bstan pa'i phyir/ bud med gzhon nu'i lus ni logs shig tu/ /zhes bya ba la sogs pa smos so/ /de la lus zhes bya ba'i sgra ni lus dri nga ba zhes bya ba la sogs pa'i tshul du re re dang sbyar bar bya'o/ /'dir lus ni dri nga ba dang / dbyibs dang / mi gtsang ba'i rten dang ngoms mi shes pa dang / khong na snying po med pa'i sgo nas bzang po ma yin pa rnam pa lnga smos so/ /de bas na bud med gzhon nu'i lus 'di lta bu yang logs shig tu ltos la/ rgyan yang logs shig tu ltos shig dang de nas 'dod chags kyi me zhi bar 'gyur gyi/ gang gi tshe rgyan rnams dang / lus gcig tu zlum ste bltas pa de'i tshe ni 'dod chags kyi me mched pa kho nar 'gyur bas khyod kyis de ltar blta bar mi bya'o snyam du dgongs pa yin no/ /gzhan yang ngoms par bya ba'i phyir lus la nye bar spyod par 'dod na/ 'dod pa rnams la ni bskal pa brgya phrag tu yang ngoms pa med pas de dag bsten te ci bya zhes bstan pa'i phyir/ ji ltar mdze can srin bus nyen pa na/ / zhes bya ba la sogs pa smos so/ /ji ltar mdze can srin bus btsugs pa bsal ba'i phyir mi bsten kyang zhi bar mi 'gyur ba de bzhin du byis pa dag 'dod pa'i gdung ba bsal ba'i phyir yul rnams bsten kyang ngoms par mi 'gyur gyi rnam par nyams par 'gyur ba 'ba' shig tu zad de/ 'di ni re zhig 'dod pa'i 'dod chags rnam par gnon pa'i sbyor ba bshad pa yin no/ /'di tsam gyis ni de kun du 'chad pa ma yin pas khyod de kun du gcad par 'dod na lam 'di bsgom par bya'o zhes bstan pa'i phyir ro/ /don dam gzigs par bgyi slad dngos rnams la/ /zhes bya ba la sogs pa smos te/ don dam par ni chos rnams kyi ngo bo nyid phyin ci ma log pa'o/ /de mthong bar bya ba'i phyir te/ de'i yul can gyi ye shes bskyed pa'i phyir zhes bya ba'i don to/ /dngos rnams la/ tshul bzhin yid la bgyid pa de/ /zhes bya ba ni gzugs la sogs pa phung po'i dngos po rnams la dmigs nas tshul bzhin yid la byed pa ste/ don dam pa'i ye shes skye ba dang / mthun pa'i yid la byed pa zhes bya ba'i tha tshig go/ /'dir yid la byed pa smos pas ni sems dang sems las byung ba'i tshogs mtha' dag bzung ste/ 'dir gtso bo bstan pa mdzad pa yin no/ /yid la bya ba de goms mdzod/ /ces bya ba ni phyin ci ma log pa'i tshul du yang dang yang mngon du byas nas mnos shig ces bya ba'i to/ /de ltar bsgoms te ci zhig bya zhe na/ de dang 'dra bar yon tan ldan pa yi/ /zhes bya ba la sogs pa smos so/ /don dam pa'i ye shes bskyed cing nyon mongs pa nye bar zhi ba'i rim gyis sems can rnams mya ngan las 'da' ba'i bde ba dang sprod par byed pa gang yin pa 'di ni yon tan dang ldan pa'i chos yin te/ 'di dang 'dra ba'i chos gzhan ni 'jig rten na 'ga' yang med pas 'di kho na chos thams cad pas yon tan dang ldan pa yin no/ /yid la byed pa de yang nges par 'byung ba'i cha dang mthun pa'i gnas skabs na mi rtag pa dang / sdug bsngal ba dang / stong pa dang bdag med pa'i rnam pa can yin par rig par bya ste/ de ni 'phags pa'i lam skye ba dang / mthun pa yin no/ /da ni shes rab 'di'i che ba'i bdag nyid brjod pa'i phyir/ skyes bu rigs gzugs thos dang ldan rnams kyang / /zhes bya ba la sogs pa smos te/ rigs dang ldan ba rgyal rigs shing sA la chen po lta bu la sogs par skyes pa dang ldan pa gang dag yin pa dang / gzugs dang kha dog dang / dbyibs dang mtshan phun sum tshogs pa gang dag yin pa dang / thos pa dang ldan pa bstan bcos thams cad la 'jigs pa med pa gang dag yin pa de dag kyang gal te ji skad bshad pa'i shes rab dang tshul khrims dang bral ba 'jig rten na bkur ba ma yin zhing / gus par bya ba ma yin la/ yid brtan par bya ba yang ma yin gyis/ rigs la sogs pa med du zin kyang shes rab dang tshul khrims dang ldan na mchod par bya ba kho na yin pas/ 'di kho na la 'bad par bya'i/ rigs la sogs pas nga rgyal ni mi bya'o snyam du dgongs pa yin no/ /'jig rten mkhyen pa rnyed dang ma rnyed dang / /zhes bya ba la sogs pas ni 'phags pa'i lam skye ba dang mthun pa kho na ston par byed do/ /'jig rten gyi chos la gnas pa la 'phags pa'i lam skye ba med pa'i phyir/ 'dis gdon mi za bar 'jig rten gyi chos rnams la mnyam pa nyid rnyed do/ /'dir 'jig rten gyi chos ni rnyed pa ma rnyed pa la sogs pa la dmigs pa'i yid bde ba dang yid mi bde ba yin gyi/ rnyed pa la sogs pa ni ma yin te/ 'phags pa rnams la yang mnga' ba'i phyir ro/ /de lta bas na dmigs pa'i dbang gis 'jig rten gyi chos rnam pa brgyad nyid yin par rig par bya'o/ /de la mi snyan pa dang smad pa ni lkog dang lkog ma yin pa'i bye brag las rig par bya'o/ /'jig rten gyi chos brgyad po 'di dag mgo snyoms mdzod ces bya ba ni yid bde ba dang yid mi bde ba ma bskyed ces bya ba'i tha tshig go/ /de nyid kyi yid kyi yul ma yin par 'gyur te/ /gang gi phyir de dag gi gzhi can gyi nyon mongs pa 'di'i sems 'khrug par byed pa rnams skye bar 'gyur ba lta bur/ rnyed pa dang ma rnyed pa la sogs pa 'di yul gyi dngos por mi 'gyur ro/ /gzhan yang 'jig rten na chos ma yin pa yang chos su grags te/ de las ldog pa'i phyir ro/ /khyod kyis bram ze dge slong lha dang ni/ /zhes bya ba la sogs pa smos te/ khyod kyis dge slong dang bram ze dang lha dad mgron dang ma la sogs pa 'di dag gi don du sdig pa mi bya'o/ /ci'i phyir zhe na/ dmyal ba'i rnam smin skal nod 'ga' ma mchis/ /zhes bya ba smos te/ 'di dag gi don du sdig pa byas pa yang khyod kho na dmyal ba'i sdug bsngal dang sbyor bar byed kyis/ ma la sogs pa de dag dmyal ba'i sdug bsngal gyi skal ba len par mi byed do/ /gal te bram ze la sogs pa'i don du sdig pa byas pa rnam par smin pa mi 'dod pa can du gyur na/ ci'i phyir de'i mod la rnam par smin par mi 'gyur snyam du sems na/ sdig pa'i las rnams spyad pa 'ga' yang ni/ /zhes bya ba la sogs pa smos te/ 'di skad du sdig pa'i las kyis de'i mod kho na la mtshon cha bzhin du gcod par mi byed mod kyi/ 'on kyang 'chi ba'i dus la bab pa na sdig pa'i las kyi 'bras bu mngon par 'gyur ro zhes bshad pa yin no/ /dus de'i tshe dge ba dang mi dge ba'i las gang byas pa de mngon du 'gyur te/ dper na phye ma red kyi dus su ri brtsegs pa rnams kyi grib so 'bab pa lta bu yin no/ /de mthong nas kha cig ni bzhin mdangs gsal bzhin du 'chi'o/ /gzhan dag ni bzhin gyi mdog ngan par gyur nas 'chi'o/ /de dag kho na la dmigs nas 'chi 'pho ba'i sems kyi mjug thogs su nying mtshams sbyor ba'i sems 'byung ste/ /de'i tshe na las kyi rnam par smin pa smin par 'gyur ro/ /'bras bu ni rnam par smin pa'o/ /de ltar 'jig rten gyi chos rnams dang phul te/ 'phags pa'i chos la dgongs par bzhed nas dad dang tshul khrims zhes bya ba la sogs pa smos so/ /de la dad pa ni las dang 'bras bu dang bden pa dang dkon mchog la mngon par yid ches pa'o/ /tshul khrims ni mi dge ba spong ba yang dag par len pa'o/ /de yang sdom pa rnam pa brgyad du rig par bya'o/ /'di lta ste/ dge slong gi sdom pa dang / dge slong ma'i sdom pa dang / dge sbyong gi sdom pa dang / dge sbyong ma'i sdom pa dang / dge bsnyen gyi sdom pa dang / dge bsnyen ma'i sdom pa dang / bsnyen gnas kyi sdom pa'o/ /gtang ba ni mchod pa dang phan 'dogs par 'dod pas ci rigs par dngos po gtong ba gang yin pa'o/ /thos pa ni dge ba'i bsam pas thar pa dang / mthun pa'i chos mnyan pa dang 'dzin pa'o/ /dri med ces smos pas ni thos pa rnam par byang ba nyid du ston to/ /ngo tsha shes pa ni bdag gi dbang du byas nas/ kha na ma tho bas 'dzem pa gang yin pa'o/ /khrel yod pa ni gzhan gyi dbang du byas nas kha na ma tho bas mdzem pa gang yin pa dang / shes rab ni chos rnams kyi rang dang spyi'i mtshan nyid rab tu rnam par 'byed par zhugs pa gang yin pa'o/ /de dag ni nor bdun lags par thub pas gsungs te/ zag pa med pa'i bde ba'i rgyu yin pa'i phyir dang thun mong ma yin pa'i phyir ro/ /gser la sogs pa 'jig rten na grags pa'i nor gzhan ni/ don ma mchis shing gsob dang ya ma brla ste/ nyon mongs pa nye bar zhi ba'i rgyu ma yin pa'i phyir dang / thun mong yin pa'i phyir ro/ /de ltar 'phags pa'i nor bsags par bshad nas de chud mi za ba'i thabs/ rgyan po 'gyed dang zhes bya ba la sogs pa smos so/ /de la rgyan po 'gyed pa ni cho lo'i rgyan po 'gyed pa la sogs pa rnam pa du ma'o/ / 'dus pa la lta ba ni dga' ston la sogs pa la skye bo phal po che 'dus pa'o/ /le lo ni dge ba byas pa dag la mi spro ba'o/ /sdig pa'i grogs po ni gang zag gang la brten nas dge ba la mi 'jug la mi dge ba la ni 'jug par 'gyur ba'o/ /chang ni bcos pa'i chang dang sbyar ba'i chang ngo / / mtshan mo rgyu ba ni nyi ma nub pa dang khyim gzhan dang grong gzhan la sogs par 'gro ba'o/ /drug po de dag ni ngan song ba yin te/ de dag la brten nas longs spyod dang / 'tsho ba dang dge ba'i chos nyams par 'gyur ba'i phyir ro/ /ngan song gi rgyu la ngan song zhes bya ste/ dper na na sman la tshe zhes bya ba lta bu'o/ /mdo las ni khyim bdag gi bu drug po 'di dag ni ngan song gi sgo yin no zhes gsungs te/ der ni rgyu'i don yin par gsal ba kho nar go'o/ /grags pa nyams par 'gyur ba zhes bya ba 'dis ni de dag gi nyes dmigs gzhan ston to/ /gang gi phyir de ltar yin pas de dag lhag par spyod pa yongs su spang ba'i sgo nas spongs shig / yang phyi'i nor gyi gnyen por kun nas nyon mongs pa med pa'i thabs gzhan bstan pa'i phyir/nor rnams kun gyi nang na zhes bya ba la sogs pa smos te/ gser la sogs pa phyi'i nor thams cad pas ni chog shes pa'i nor rab mchog ste/ khyad par du 'phags pa yin par gsungs so/ /sus shes na lha mi'i ston pas te/ sangs rgyas bcom ldan 'das kyis zhes bya ba'i tha tshig go/ /gang gi phyir bcom ldan 'das kyis de skad du gsungs pa de'i phyir de bzhin gshegs pa'i bka'i rjes su 'brangs pa khyod kyis chog shes par gyis shig snyam du dgongs pa yin no/ /chog shas pa la yon tan ci zhig yod ce na/ chog mkhyen na/ nor mi bdog kyang yang dag 'byor pa lags/ /zhes bya ba smos te/ na zhes bya ba ni gang gi phyir zhes bya ba'i don to/ /nor mi bdog pa ni gser la sogs pa'i nor med pas so/ /de yang chog shes pas yang dag par 'byor pa yin te/ nor gyi 'bras bu ni chog shes pa yin pa'i phyir/ gal te nor med du zin kyang chog shes na dbul bzhin du yang nor dang ldan pa kho na yin par rig par bya'o/ /chog shes pa yang gang yin zhe na/ gang zhig 'das pa la rjes su mya ngan mi byed/ ma 'ongs pa la mngon par 'dod pa mi byed/ da ltar byung ba la lhag par chags pa med pa de'i chos gang yin pa ste/ des na 'di la chog shes pa zhes bya'o/ /de ltar chog shes pa'i yon tan bshad nas/ chog mi shes pa rnams kyi nyes dmigs bstan pa'i phyir/ des pa bdog mang zhes bya ba la sogs pa smos te/ des pa zhes bya ba ni bod pa yin no/ /snod spyod pa la sogs pa yo byad mang po bdog pa rnams ji ltar bsrung ba dang sba ba la sogs pa dang / chud zos na yang sdug bsngal skye ba ltar yo byad mang po mi bdog pa rnams la ni de ltar ma yin no/ / ji ltar shes she na/ klu mchog rnams kyi mgo bo ji snyed pa/ /zhes bya ba la sogs pa smos te/ dper na klu gang la mgo bo bdun yod pa de la de dag las byung ba'i sdug bsngal yang de snyed kho na yod la/ gang la gsum yod pa de la ni ches nyung ngu yod/ gang la gcig yod pa de la ni ches shin tu nyung ngu yod pa de bzhin du/ bdog pa'i khyad par gyis sdug bsngal gyi khyad par rig par bya'o/ /khyim na gnas pa rnams la bud med yongs su bzung ba mi 'gal ba'i phyir de dag gi skyon dang yon tan dpyad pas kun nas nyon mongs pa med pa'i thabs bstan pa'i phyir/ rang bzhin dgrar 'brel zhes bya ba la sogs pa smos te/ rang bzhin gyis dgra dang 'brel zhing ldan pa zhes bya ba'i tha tshig go/ /chung ma de 'dra ba ni gshed ma lta bu yin te/ de bas na spang bar bya'o/ /de las rang bzhin gyis dgra ni gang zhig skyes pa gsod par 'dod pa'o/ /khyim thab brnyas bgyid ces bya ba ni khyod la brnyas pa byed pas na khyim thab brnyas bgyid de/ bud med de 'dra ba ni jo mo dang mtshungs pas de yang spang bar bya ba kho na yin no/ /chung ma gang zhig chung ngu rku ba de yang chom rkun ma lta bu yin pas spang bar bya ba kho na yin no/ /'o na chung ma ci 'dra ba cig blang bar bya zhe na/ sring mo lta bur rjes mthun zhes bya ba la sogs pa smos te/ ji ltar sring mo ming po'i rjes su mthun zhing de'i tshig khyad du mi gsod pa de bzhin du/ chung ma khyo'i rjes su mthun pa gang yin pa de ni bkur ba yin no zhes bya bar sbyar ro/ /ji ltar mdza' bo mdza' mo'i snying la 'bab cing rim gror bya ba'i khyad par de dang des snying dga' ba de bzhin du/ khyo'i snying la 'bab pa'i chung ma gang yin pa de yang bkur ba kho na yin no/ /ji ltar ma bu la lus dang sems kyi sdug bsngal dang bral bar 'dod pas phan par 'dod cing phan par 'dod pa'i ngang tshul can yin pa de bzhin du khyo la phan par 'dod pa'i chung ma gang yin pa de yang bkur pa kho na yin no/ /bran mo bzhin du dbang bsgyur gang yin pa ste ji ltar bran mo dga' mgur byar yod pa nyid kyi dbang du 'gyur ba de bzhin du khyo'i dbang du 'gyur ba'i chung ma gang yin pa de ni bkur ba kho na yin no/ /chung ma bzhi po de dag ni rigs kyi lha zhes bya ste/ rigs mi nyams pa'i rgyu yin pa'i phyir ro/ /'di man chad ni ting nge 'dzin la sbyar ba'i phyir/ bsam gtan gyi sbyor ba ston to/ /bsam gtan la gces pa'i chos ni gnyis te/ zas kyi tshod zin pa dang / mi nyal bar brtson pa'o/ /de la re zhig zas kyi tshod zin pa'i dbang du byas nas/ kha zas sman dang 'dra bar rigs pa yis/ /zhes bya ba la sogs pa smos te/ lus ni rma lta bu yin pa'i phyir ro/ /dper na sman ha cang yang nyung ngu ma yin ha cang mang po yang ma yin par btang na/ de lta na phan thogs par 'gyur ba de bzhin du zas kyang ha cang nyung ngu yang ma yin ha cang mang po yang ma yin par bstan par bya ste/ de lta na lus kyang bstan par 'gyur la/ gnod pa yang bskyed par mi 'gyur ro/ /don 'di nyid rigs pa yis zhes bya ba 'dis ston par byed do/ /'dod chags zhe sdang med par bsten bgyi ste/ /zhes bya ba ni de tsam du bza' ba gang yin pa de yang 'dod chags dang zhe sdang dag dang ma 'brel bar bya'o zhes bya ba'i don to/ /ji ltar zhe na de bsten pa yang / rgyags phyir ma lags zhes bya ba la sogs pa smos te/ rgyags par 'dod pa gang zhig rgyags par bya'o snyam pa dang 'tshag par bya'o snyam nas zas za ba gang yin pa de ni 'dod chags kyis za ba yin no/ /gang zhig bsnyems pa'i phyir za ba de ni/ bsnyems pa'i 'bras bu de ni gzhan la gnod par byed pa yin pa'i phyir zhe sdang gis za ba yin no/ /de la rgyags pa ni 'dod chags kyi rgyu lus dang sems kyi 'gyur ba 'ga' kho na yin no/ /'tshag ni yan lag dang nying lag rgyas pa'o/ /bsnyems pa ni nyams stobs so/ /de dag med par lus gnas pa 'ba' zhig gi phyir te/ srog gi dbang po yongs su gzung ba'i phyir zhes bya ba'i tha tshig go/ /mi nyal bar brtson pa'i dbang du byas nas rigs pa'i bdag nyid ces bya ba la sogs pa smos te/ de la rigs pa'i bdag nyid ni dge ba la mngon par brtson pa la bya'o/ /dge ba la sbyor bas nyin par mtha' dag 'das nas te/ 'das par byas nas so/ /yongs su rdzogs par byas nas zhes bya ba'i tha tshig ste/ bcom ldan 'das kyis ji skad du/ nyin par 'chag pa dang / 'dug pa dag gis sgrib par 'gyur ba'i chos rnams las sems yongs su sbyong bar byed do/ /yongs su sbyangs nas zhes gsungs pa lta bu yin no/ /mtshan mo'i thun gyi stod smad ces bya ba ni rigs pa'i bdag nyid kyis nyin mo kho na 'da' ba 'ba' zhig tu ma zad do/ /'o na ci zhe na/ rigs pa'i bdag nyid kyis mtshan mo yang cha stod dang cha smad 'das nas te/ bcom ldan 'das kyis ji skad du mtshan mo'i thun dang po la 'chag pa dang / 'dug pa dag gis sgrib par 'gyur ba'i chos rnams las sems yongs su sbyong bar byed do/ /yongs su sbyangs nas thun par ma la gtsug lag khang gi phyi rol du rkang pa bkrus te/ gtsug lag khang du zhugs nas glo g.yas pa phab ste/ rkang pa'i thog tu rkang pa bzhag la/ dran pa dang ldan zhing shes bzhin du seng ge'i gzims thabs su nyal bar byed do/ /de thun tha ma la myur ba myur bar langs nas 'chag pa dang 'dug pa dag gis sgrib par 'gyur ba'i chos rnams las sems yongs su sbyong bar byed do zhes gsungs pa lta bu yin no/ /de dag bar du mnol zhes bya ba ni thun dang po dang thun tha ma dag gi bar gyi thun gang yin pa der nyol cig ces bya ba'i tha tshig go/ /de yang gyi na nyal bar bya ba ma yin no/ /'on kyang ring por mi thogs par langs la dge ba bya'o snyam pa'i dran pa dang ldan par bya ste/ de lta bu'i dran pa nye bar bzhag nas zhes bya ba'i don to/ /ci'i phyir zhe na/ mnal tshe'ang zhes bya ba la sogs pa smos te/ 'di skad du lus dge ba la sbyor bzod par byas nas langs te/ dge ba bya'o snyam pa de lta bus nyal ba ni gnyid log kyang dge ba'i sems pa sngon du gtong ba'i phyir/ dge ba kho na skye bar 'gyur bas dus de na yang tshe don med par mi 'gyur ro zhes bshad pa yin no/ /de ltar lus dang sems las su rung bar byas nas/ bsam gtan gyi sbyor ba'o zhes bstan pa'i phyir/ byams dang zhes bya ba la sogs pa smos te/ byams pa la sogs pa ni bsam gtan gyi sbyor ba yin te/ de dag la goms pas bsam gtan dang po la sogs pa skye ba'i phyir ro/ /de la byams par byed pas na byams pa ste/ sdug par byed ces bya ba'i don to/ /snying rje bar byed pas ni snying rje ste/ sdug bsngal bar mi byed ces bya ba'i don to/ /dga' bar byed pas na dga' ba ste/ rangs par byed ces bya ba'i don to/ /rigs par lta bas na btang snyoms te/ phyogs su ma lhung bar lta zhes bya ba'i don to/ /byams pa gang yin zhe na/ sems can rnams la bde ba dang sprod pa'i rnam par zhugs pa'o/ /snying rje ni sdug bsngal dang bral ba'i rnam par zhugs pa'o/ /dga' ba ni bde ba dang mi 'bral ba'i rnam par zhugs pa'o/ /btang snyoms ni bar ma gnas pa'i rnam par zhugs pa ste/ byams pa la sogs pa'i chos bzhi po de dag rtag tu bsgom par bya'o/ /de la re zhig byams pa bsgom par 'dod pa ni tshul khrims yongs su sbyangs nas/ phyogs dben pa zhig tu stan bde ba la 'dug cing sangs rgyas la sogs pa'i yon tan rjes su dran pas sems bzang po bskyed de/ gang zag yon tan dang ldan pa bkur sti bya bar 'os pa/ bla ma lta bu'i gnas zhig la dad pa bskyed nas skyes bu dam pa 'di bde bar gyur cig snyam pa'i yid la byed pa 'jug par byed de/ ji srid du 'di'i sems chung ngu byung ba de srid du 'jug par byed do/ /de nas gang zag sdug pa la sems gtod par byed de/ de la yang ji srid du 'di la gang zag snga ma dang mnyam pa'i sems skyes pa de srid du sems gtod par byed do/ /de nas gang zag tha ma la gtod par byed de/ de srid du gang zag tha ma gnyis dang mnyam pa'i sems skyes pa de srid du gtod par byed do/ /de nas gang zag mi sdug pa la sems gtod par byed de/ de la yang de srid du gtod par byed do/ /gal te 'di la gang zag sha khon can zhig yod na de la 'di bde bar gyur cig snyam pa'i sems skyed par byed de/ de la yang ji srid du snga ma dag dang lhan cig tu snyam pa'i sems skyes pa de srid du skyed par byed de/'di tsam gyis na 'di'i byams pa'i sems kyis rnam par grol ba mtshams tha dad pa bsgom pa yin no/ /de phyin chad ni phyogs khyab par byed pa'i dbang gis yid la byed par rig par bya ste/ bcom ldan 'das kyi ji skad du de byams pa dang ldan pa'i sems kho na med pa 'gran zla med pas phyogs gcig tu mos nas khyab par bya ste/ rdzogs par byas nas gnas so zhes bya ba'i bar rgyas par gsungs pa lta bu yin no/ /snying rje ni gang zag sdug bsngal ba mgon med pa skyabs med pa la dmigs nas rim pa 'di nyid kyis 'jug par bya'o/ /dga' ba ni gang zag sdug pa la dmigs nas rim pa 'di nyid kyis bsgrub par bya'o/ /btang snyoms ni gang zag tha mal pa la dmigs nas rim gyis sems can thams cad la 'jug par bya ste/ de ltar rtag tu byams pa dang / snying rje dang dga' ba dang btang snyoms bsgom par bya'o/ /yang byams pa la sogs pa de ltar bsgoms pa rnams kyi 'bras bu ci zhig yin zhe na/ /gong ma zhes bya ba la sogs pa smos te/ 'di skad du byams pa la sogs pa de ltar bsgoms pas ni mya ngan las 'das pa 'thob par 'gyur ro/ /'on te ji zhig ltar mya ngan las 'das pa ma thob na 'on kyang tshangs pa'i 'jig rten bde ba thob par 'gyur/ gzugs kyi khams su 'dod pa'i khro ba'i yongs su gdung ba dang bral ba'i bsam gtan skyon med pa zhi ba nyams su myong bar 'gyur ro zhes bshad pa yin no/ /de ltar byams pa la sogs pa yongs su grub pas bsam gtan bzhi 'thob po zhes bstan pa'i phyir/ 'dod spyod ces bya ba la sogs pa smos so/ /'di ltar rnam par spangs zhes bya ba'i sgras ni 'dod pa rnam par spangs pa dang /spyod pa rnam par spangs pa dang / dga' ba rnam par spangs pa dang / bde ba dang sdug bsngal ba rnam par spangs pa zhes bya ba re re dang sbyar te/ de dag ni go rims bzhin du bsam gtan bzhi yin no/ /bsam gtan bzhi po de dag thob pas/ 'bras bu ci zhig thob par 'gyur zhe na/ rnam par smin pa'i 'bras bu bstan pa'i phyir/ tshangs dang 'od gsal zhes bya ba la sogs pa smos te/ bsam gtan dang po bsgoms pas ni tshangs ris kyi lha rnams dang skal ba mnyam par skye bar 'gyur ro/ /gnyis pas ni 'od gsal ba rnams dang ngo / /gsum pas ni dge rgyas pa rnams dang ngo / /bzhi pas ni 'bras bu che ba'i lha rnams dang skal pa mnyam par skye bar 'gyur ro/ /de la bsam gtan dang po la sogs pa 'dod pa rnam par spang ba la sogs pa ni mdo'i rjes su 'brang ba kho nas rig par bya'o/ spyod pa rnam par spangs pas ni rtog pa med pa yang bshad pa yin te/ gang na spyod pa med pa de na gdon mi za bar rtog pa yang med pas so/ /bde ba dang sdug bsngal rnam par spangs pas ni bde ba yang ma yin sdug bsngal ba yang ma yin pa'i tshor ba ston par byed do/ /da ni 'dod pa na spyod pa'i dge ba dang mi dge ba rnams kyi lci yang gi bye brag bstan pa'i phyir/ rtag dang mngon par zhen dang zhes bya ba la sogs pa smos te/ de la las kyi lci ba nyid ni rgyu bzhi po sbyor ba'i khyad par dang / bsam pa'i khyad par dang / gnyan po'i khyad par dang / gzhi'i khyad par gyi sgo nas bshad do/ /de la sbyor ba'i khyad par ni las chung ngu la yang dus ring mo zhig tu sbyar ba'i phyir ro/ / las dus yun thung ngu yang nyon mongs pa dang / rab tu dang ba drag po dang ldan pa'i bsam pa'i khyad par las lci bar 'gyur ro/ /las byas pa yang gnyen po stobs dang ldan pas zil gyis mnan na nyam chung ngur 'gyur la/ las de nyid gnyen po med par gyur na stobs dang ldan par 'gyur ro/ /gzhi ni rnam pa gnyis te yon tan dang ldan pa dang / phan 'dogs pa'o/ /de la yon tan dang ldan pa ni dkon mchog gsum dang / gang zag 'gog pa las langs pa la sogs pa kha cig go/ /phan 'dogs pa ni pha dang ma dag dang gzhan yang phan pa khyad par can 'dogs pa dper na/ sha bkra ba dang dom dang spre'u la sogs pa lta bu'o/ /de ltar na dge ba dang mi dge ba'i las rnam pa lnga po de ni 'bras bu nges pa dang / mang po 'byin pa'i phyir chen po ste/ de las khyod kyis mi dge ba yongs su spangs te/ dge ba spyad pa la brtson par bgyi'o/ /lan tshwa srang 'gas zhes bya ba la sogs pas ni/ las chung ngu ni mang po'i stobs dang ldan pas zil gyis gnon par 'gyur zhes ston par byed do/ /bsdus pa'i don ni de bas na/ khyod kyi dge ba ni nyung du mi dge ba ni mang du byas nas 'jigs pa med par yang mi bya la/ dge ba ni mang du mi dge ba ni nyung du byas nas ha cang skrag par yang mi bya'o zhes bya ba yin no/ /yan lag gi don ni rtogs par sla'o/ /da ni rgod dang 'gyod dang zhes bya ba la sogs pas bsam gtan dang / rnam par thar pa dang 'gal ba'i chos rnams ston par byed do/ /de dag 'bad de rnam par spang bar bya ba'i phyir ro/ /rgod pa dang 'gyod pa ni sgrib pa gcig yin no/ /gnod sems ni gnyis pa yin no/ /rmugs pa dang gnyid ni gsum pa yin no/ /'dod pa la 'dun pa ni bzhi pa yin no/ /the tshom ni lnga pa yin no/ /de dag ni sgrib pa lnga yin te/ bsam gtan dang rnam par thar pa'i lam la sgrib pa'i phyir ro/ /de la rgod pa ni sems rnam par ma zhi ba ste/ yid mi 'byung ba zhes bya ba'i tha tshig go/ /'gyod pa ni ngan par byas pa la dmigs pa'i sems la gcags pa ste/ phyis mi dga' ba zhes bya ba'i tha tshig go/ /gnod sems ni khong khro ba ste/ kun nas mnar sems kyi dngos po dgu la rig par bya'o/ /de la kun nas mnar sems kyi dngos po dgu ni 'di dag yin te/ bdag la gnod par byas so/ /byed do/ /byed par 'gyur ro zhes bya ba gsum tshan dang po dang / bdag gi mdza' bo yid du 'ong ba phan par 'dod pa gang yin pa de la gnod par byas so/ / byed do/ /byed par 'gyur ro zhes bya ba gsum tshan gnyis pa dang bdag dang mi mdza' ba yid du mi 'ong ba gnod par 'dod pa phan par mi 'dod pa gang yin pa de la phan par byas so/ /byed do/ /byed par 'gyur ro zhes bya ba gsum tshan gsum pa'o/ /kun nas mnar sems kyi dngos po bcu pa gnas ma yin pa zhes bya ba yang brjod do/ /kun nas mnar sems de ni sngon gyi khon dang 'brel pa las rig par bya'o/ /rmugs pa ni lus dang sems dag las su mi rung ba nyid do/ /gnyid ni gnyid log pa'o/ /'dod pa la 'dun pa ni 'dod pa rnams la 'dod chags pa'i dngos po gang yin pa ste/ sred pa dang mngon par 'dod pa zhes bya ba rnam grangs yin no/ /the tshom ni thar pa dang thar pa'i lam la the tshom za ba gang yin pa'o/ /sgrib pa lnga po de dag ni dge ba'i nor 'phrog par byed pa nyid kyis chom rkun pa zhes bya'o/ /yang ci'i phyir chos gnyis gnyis sgrib pa gcig tu bshad ce na/ g.yo ba dang blun pa nyid du mthun pa'i phyir te/ rgod pa dang 'gyod pa ni gnyis ka yang g.yo ba yin no/ /rmugs pa dang gnyid ni blun pa yin no/ /de ltar bar chad kyi chos rnams bstan nas thar pa dang rjes su mthun pa'i chos rnams bstan pa'i phyir/ dad dang brtson 'grus dag dang dran pa dang / /zhes bya ba la sogs pa smos te/ ji ltar thar pa dang 'gal ba'i chos lnga yod pa de bzhin du thar pa dang rjes su mthun pa yang / lnga kho na yin no zhes bya ba'i tha tshig go/ /dad pa la sogs pa 'di dag gang gi mjug thogs su 'phags pa'i lam skye zhing gnas skabs gzhan du phyin pa la/ chos mchog ces bya'o/ /chos kyi mchog ces bya ba'i ming kho na 'thob pa 'ba' zhig tu yang ma zad do/ /'o na ci zhe na/ stobs zhes bya ba dang / dbang po zhes bya ba dang / rtse mo zhes bya ba yang 'thob bo zhes bya ba'i don to/ /de la stobs zhes bya ba ni bzod pa'i gnas skabs na'o/ /dbang po zhes bya ba ni dro ba'i gnas skabs na'o/ /rtse mo zhes bya ba ni dro bar gyur pa'i mjug thogs su skye ba gang yin pa'o/ /dbang po lnga bsgom pa ni rgyags pa spang ba sngon du 'gro ba can yin pas rgyags pa spang par bstan pa'i phyir/ na rga 'chi sdug bral dang zhes bya ba la sogs pa smos te/ bdag ni na ba dang rga ba dang 'chi ba zhes bya ba'i chos 'di gsum las kyang ma 'das pa de bzhin du sdug pa dang bral ba dang / las bdag gir bya ba las kyang ma 'das so zhes de ltar sems pa ni/ de'i gnyen po yin pa'i phyir gnyen po'i rgyags pa 'jig par 'gyur ro zhes bya ba'i tha tshig go/ /de la las bdag gir bya ba nyid ni las ji lta ba bzhin bde ba dang / sdug bsngal ba 'byung ba'o/ /lhag ma ni don go bar zad do/ /gal te mtho ris thar pa mngon bzhed na/ /zhes bya ba la sogs pa ni/ dad pa la sogs pa'i dbang po skye ba'i rgyu ston to/ /yang dag lta la goms pa dag tu mdzod/ /ces bya ba de la yang dag pa'i lta ba ni tshe phyi ma la legs par spyad pa dang / nyes par spyad pa'i las rnams kyi 'bras bu 'byung bar yid ches pa ste/ 'jig rten pha rol yod pa nyid du yid ches pa zhes bya ba'i don to/ /yang dag pa'i lta ba de lta bu med na sbyin pa la sogs pa legs par spyod pa gang cung zad cig yod kyang / thams cad rnam par smin pa mi bzad ldan/ /zhes bya ste/ rnam par smin pa yid du mi 'ong ba can kho nar 'gyur ro zhes bya ba'i dan to/ /de lta bas na yang dag pa'i lta ba ni dge ba'i rtsa ba thams cad skyed pa'i rgyu yin no zhes bshad par 'gyur ro/ /da ni mi ni yang dag nyid du mi bde zhing / /zhes bya ba la sogs pas skyo ba'i rgyu ston te/ mi bde zhes bya ba ni sdug bsngal ba zhes bya ba'i tha tshig go/ /mi rtag ces bya ba ni skad cig ma zhes bya ba'i don to/ /bdag med pa ni nang gi byed pa'i skyes bu dang bral ba zhes bya ba'i don to/ /mi gtsang ba ni sungs pa dang rul ba'i mi gtsang ba nyid dang ldan pa zhes bya ba'i tha tshig ste/ mi ni yang dag pa'i shes rab kyis legs par brtags na de lta bu yin no/ /gang dag dran pa nye bar ma bzhag pa de dag ni log par 'dzin to/ / des na nyes pa ci yod ce na/ dran pa nye bar ma bzhag rnams kyis ni/ /phyin ci log bzhir lta ba phung khrol ba/ /zhes bya ba smos te/ phyin ci log bzhi ni sdug bsngal ba la bde ba'o snyam du 'du shes phyin ci log dang sems phyin ci log dang / lta ba phyin ci log go/ /de bzhin du mi rtag pa la rtag go snyam pa dang / bdag med pa la bdag go snyam pa dang / mi gtsang ba la gtsang ngo snyam du 'du shes phyin ci log dang / sems phyin ci log dang / lta ba phyin ci log dang / phyin ci log tu lta ba de ni ngan song dang 'khor ba'i rgyu yin pa'i phyir ro/ /phung krol ba ste/ de lta bas na khyod kyis mi ni sdug bsngal ba la sogs pa nyid du rig par bya'o/ /gal te mi sdug pa dang / mi rtag pa dang mi gtsang ba ni yin grang na/bdag med pa yin par rtogs par mi nus te/ bdag gcig med na/ las dge ba dang / mi dge ba rnams kyi 'bras bu su zhig spyod snyam du sems na/ gzugs ni bdag ma yin zhes gsungs te/ bdag ces bya ba la sogs pa smos te/ 'di skad du bshad pa yin te/ bdag gcig yod na gzugs la sogs pa'i ngo bo nyid gcig yin pa'am/ de las gzhan pa zhig yin par 'gyur grang / re zhig gzugs la sogs pa'i ngo bo nyid ni ma yin no zhes bstan pa'i phyir/ /gzugs ni bdag ma yin gsungs la/ rnam par shes pa'i bar yang bdag ma yin zhes gsungs te/ re zhig 'di ni lung gi bdag gzugs la sogs pa'i ngo bo nyid yin pa bkag pa yin no/ /'di la rigs pa gang yin zhe na/ bdag ni gzugs la sogs pa'i ngo bo nyid ma yin te/ gzugs la sogs pa dang 'dra ba kho nar mi rtag pa nyid du thal bar 'gyur ba'i phyir ro/ /'on te gzugs la sogs pa las gzhan pa zhig yin no zhe na/ de la rnam pa gsum ste/ des lhas byin ba lang dang ldan pa lta bur gzugs la sogs pa dang ldan pa zhig yin pa'am/ dper na lhas byin re lde la 'dug pa bzhin du gzugs la sogs pa la gnas pa zhig yin pa'am/ dper na 'khri shing dang gel pa la sogs pa sa la brten pa ltar de la gzugs la sogs pa brten pa zhig yin grang / 'di'i lan go rims bzhin du bdag gzugs dang ldan min zhes bya ba la sogs pa smos te/ re zhig 'di ni lung yin no/ /rigs pa brjod par bya ste/ bdag gzugs la sogs pa la dbang ba ci zhig yod de/ lhas byin ba lang rnams la bkol ba dang / bzho ba la sogs pa bya bar dbang ba ltar de'i 'dod pas gzugs la sogs pa 'dor ba dang len pa ni med do/ /mi 'dod bzhin du yang gzugs la sogs pa 'jig pa mthong ba'i phyir/ ji ltar 'di de dang ldan no zhes brjod par bya/ phyogs gnyis pa la yang ji ltar 'di gzugs la sogs pa gnas pa zhes brjod par bya ste/ gzugs can ma yin pa'i chos la ni lhas byin re lde la 'dug pa ltar bla 'og tu gnas par rung ba ma yin no/ /gang gis na de dag na gnas pa mngon par gyur pa de la gnas pa'i bdag gis kyang gzugs la sogs pa la phan cung zad kyang mi 'dogs la gzugs la sogs pas kyang de la phan cung zad kyang mi 'dogs so/ /'on te 'di de la zhon nas de dag 'jug par byed de/ dper na rta la zhon nas rta bzhin no zhe na/ de yang rung ba ma yin te/ mi 'dod bzhin du yang 'jug pa dang ldog pa mthong ba'i phyir/ bdag gis 'dod pas gzugs la sogs pa 'jug pa dang ldog par 'gyur ba ni med do/ /phyogs gsum pa la rigs pa ni/ khri shing la sogs pa ni sa la brten pa nyid yin te/ de la brten nas gzugs la sogs pa skye ba dang / gnas pa dang 'phel ba mthong ba'i phyir ro/ / gzugs la sogs pa'i skye ba la sogs pa ni de ltar bdag la rag las pa ma yin te/ bdag med bzhin du yang phyi'i gzugs la sogs par mthong ba'i phyir ro/ gang dag gi ltar na rtswa la sogs pa srog yod pa de dag ltar na lan tshwa la sogs pas ma nges pa yin no/ /de ltar na phung po lnga po re re la rnam pa bzhi bzhi yin pas 'jig tshogs la lta ba rnam pa nyi shur bshad pa yin te/ 'jig tshogs la lta ba'i ri'i rtse mo nyi shu mtho ba ni ye shes kyi rdo rjes bshig nas rgyun du zhugs pa'i 'bras bu thob par 'gyur ro/ /da ni mi mthun pa'i rgyu dang rgyu med pa yongs su spang ba'i sgo nas dngos po rnams kyi skye ba'i rgyu bstan pa'i phyir/ phung po 'dod rgyal las min zhes bya ba la sogs pa smos te/ 'dod rgyal zhes bya ba ni gnam babs so/ /dus zhes bya ba ni dus su smra ba rnams kyis chos thams cad kyi skye ba dang 'jig pa'i rgyu chos rtag pa khyab pa gcig pu zhig kun brtags pa ste/ ji skad du/ dus ni 'byung ba rnam smin byed/ /dus ni skye dgu rnam 'jig byed/ /dus ni gnyid log rnam sad byed/ /dus ni 'da' bar dka' ba yin/ /zhes bshad pa lta bu yin no/ /rang bzhin yang grangs can rnams kyi chos thams cad kyi skye ba'i rgyur gyur pa snying stobs dang rdul dang mun pa'i ngo bo nyid gcig pu rtag pa khyab pa zhig brtags pa yin no/ /ngo bo nyid ni chos kyi bdag gi dngos po ste/ rang gi ngo bo zhes bya ba'i tha tshig go//dbang phyug kyang / phra zhing bsam gyis mi khyab rab tu srab byed kun rig thams cad byed/ /rnal 'byor goms pas thob pa'i blo can bsam gtan yul/ nyi ma zla ba chu me rlung phyogs nam mkha'i lus can te/ /zhi ba'i bde dga' grub pa 'dod pa rnams kyis dbang phyug rtag tu bsgom/ /zhes bya ba de lta bu'i yon tan gyi khyad par can zhig kun brtags pa yin no/ /dngos po rnams de dag las mi skye bas na mi mthun pa'i rgyur smras pa bkag pa yin no/ /rgyu med can min zhes bya ba 'dis ni rgyu med par smra ba bkag go/ /lhag ma rnams kyis ni dngos po rnam kyi rgyu phyin ci ma log pa ston to/ /de la dngos po rnams 'dod rgyal las mi skye'o zhes bya ba ni ji ltar shes she na/ skyes bu'i byed pa 'bras bu dang bcas par mthong ba'i phyir ro/ /'bras bu med pa yang snang ba ma yin nam zhe na/ snang ba bden te de ni rgyu gzhan ma tshang ba'i phyir ro/ /dngos po 'ga' zhig rgyu ji snyed cig skye ba las gal te de dag tshogs kyang dngos po de mi skye na 'dod rgyal gyis byas so zhes bya bar gsal bar shes so/ /dus kyang thams cad kyi skye ba'i rgyu ma yin te/ rjes su 'gro ba dang ldog pas mi dmigs pa'i phyir nam mkha'i me tog bzhin no/ /gzhan yang de ni rtag pa'i phyir dngos po rim gyis skye bar mi 'gyur te/ rgyu ma tshang bas ni dngos po skye bar mi 'gyur ro/ /dngos po rnams kyi skye ba dang 'jig pa cig car du yang thal bar 'gyur te/ rgyu la khyad par med pa'i phyir ro/ /'on te skye ba dang 'jig pa de la khyad par yod na ni rtag pa nyid du mi 'gyur ro/ /rgyu la rtag pa cung zad kyang ma mthong bas dus la rgyu'i dngos po rnam pa thams cad du med do/ /'jig pa ni rgyu dang ldan pa yang ma yin te/ med pa'i phyir gtan med pa bzhin no/ /rang bzhin yang 'di nyid kyis ci rigs par bkag par rig par bya'o/ /gzhan yang rang bzhin ni 'gyur bar mi 'gyur te/ rtag pa'i phyir skyes bu bzhin no/ /skyes bu'i don du rang bzhin 'gyur ba yang ma yin te/ rtag pa'i phyir dper na rang bzhin gyi don du skyes bu lta bu'o/ /rang bzhin spyod par bya ba ma yin te/ rtag pa'i phyir skyes bu lta bu kho na'o/ /skyes bu spyod par byed pa yang ma yin te/ rtag pa'i phyir rang bzhin lta bu kho na'o/ /rang bzhin chos thams cad kyi sa bon gyi rten yang ma yin te/ rtag pa'i phyir skyes bu lta bu kho na'o/ /rang bzhin snying stobs dang rdul dang mun pa'i ngo bo nyid kyang ma yin te/ rtag pa'i phyir skyes bu lta bu kho na'o/ /gzhan yang rang bzhin 'gyur ba zhig tu 'gyur na ci bdag nyid thams cad kyis sam/ 'on te phyogs gcig gis gal te bdag nyid thams cad kyis na ni rang bzhin chad par 'gyur ro/ /'on te phyogs gcig gis na ni mi rtag pa nyid du thal bar 'gyur ro/ /ngo bo nyid las kyang mi skye ste/ yod pa'i phyir skyes zin pa bzhin no/ /dbang phyug kyang ma yin te/ sa la sogs pa'i lus can yin pa'i phyir sa la sogs pa lta bu kho na'o/ /gcig la phan tshun 'gal ba'i ngo bo nyid kyang rung ba ma yin la/ du ma'i bdag nyid kyang ma yin pas 'di sa la sogs pa'i lus can nyid du ma yin par mi srid do/ /rab tu srab mor byed pa yang ma yin te/ skye ba'i lus can yin pa'i phyir/ skye ba lta bu kho na'o/ /kun rig pa yang ma yin te/ rab tu srab mor byed pa'i phyir/ grol ba'i bdag bzhin no/ /thams cad byed pa yang ma yin te/ phra ba'i phyir rdul phra rab bzhin no/ /'di ni rtag pa yang ma yin te/ sa la sogs pa'i lus can yin pa'i phyir sa la sogs pa lta bu kho na'o/ /dbang phyug chos thams cad kyi skye ba'i rgyu yang ma yin te/ cig car mi skye ba'i phyir rdza mkhan bzhin no/ /gzugs la sogs pa dbang phyug gi bskyed pa yang ma yin te/ dngos po yin pa'i phyir dbang phyug bzhin no/ /dbang phyug ni thams cad byed pa yang ma yin te/ bdag med pa'i phyir bum pa bzhin no/ /bdag yod pa nyid cig yin na ni skyes bu bcings pa bzhin du dbang phyug ma yin pa nyid du thal bar 'gyur ro/ /rgyu med par smra ba ni 'jig rten nyid kyis bsal bar zad de/ de la cung zad kyang mi brjod do/ /'o na dngos po rnams ci las skye zhe na/ mi shes las dang sred las byung rig mdzod/ /ces bya ba smos te/ /dper na sa bon ma nyams pa la lud kyis g.yogs shing chus brlan pas ni myu gu mngon par 'grub par byed do/ /de bzhin du mi shes pas g.yogs pa'i las sred pa'i chus brlan pas kyang yang sred pa'i myu gu mngon par 'grub par byed do/ /de la mi shes pa ni bden pa rnams la kun du rmongs pa ste/ ma rig pa dang mi mthong ba dang mun pa zhes bya ba rnam grangs yin no/ /byis pa ma rig pas dmus long du gyur pa ni 'di la bde bar bya ba'i phyir ram/ phyi ma la bde bar bya ba'i phyir dge ba dang mi dge ba'i las byed de/ de ni 'di'i ma rig pa'i rkyen gyis 'du byed yin no/ /las ni rnam pa gsum ste/ dge ba dang mi dge ba dang mi g.yo ba'o/ /gzugs dang gzugs med pa na spyod pa'i dge ba la ni mi g.yo ba zhes bshad de/ las 'di rnam pa gsum char yang ma rig pa'i rkyen can yin zhing khams gsum pa'i sred pas brlan pa ni yang srid pa'i myu gu mngon par 'grub par byed par rig par bya'o/ /de lta yin na 'o na phung po 'di 'dra ba dag las grol bar bya ba la grogs gyis shig ce na/ thar pa bdag la rag las zhes bya ba la sogs pa smos te/ grol ba ni rang gi sems la rag las pa'i phyir thar pa thob par bya ba la grogs kyis bstang ba'i kha na las par ni mi 'dod do/ /'o na thabs gang yin zhe na/ thos dang tshul khrims bsam gtan ldan pa yis/ /zhes bya ba la sogs pa smos so/ /de la thos pa ni ldan pa dang mthun pa yin par rig par bya'o/ /tshul khrims ni ma nyams pa la sogs pa dang ldan pa'o/ /bsam gtan ni nges par 'byed pa'i cha dang mthun pa yin par rig par bya ste/ /de ltar tshul khrims dang thos pa dang bsam gtan dang ldan pas bden pa rnam pa bzhi la 'bad par gyis shig dang / de ltar na/ thar pa thob par 'gyur ro snyam du dgongs pa yin no/ /lhag pa'i tshul khrims zhes bya ba la sogs pas ni thar pa'i lam kho na ston par byed do/ /de la lhag pa'i tshul khrims ni mya ngan las 'das par yongs su bsngos pa gang yin pa'o/ /lhag pa'i sems ni 'phags pa'i lam gyi rten bsam gtan bzhi yin no/ /lhag pa'i shes rab ni nges par 'byed pa'i cha dang mthun pa yin par rig par bya'o/ /bslab pa gsum po de dag ni bslab pa thams cad kun du sdud par gyur pa yin no zhes bstan pa'i phyir/ bslab pa brgya rtsa lnga bcu lhag cig ni/ /gsum po 'di nang yang dag 'du bar 'gyur/ /zhes bya ba smos te/ gang gi phyir bslab pa gsum po 'di'i nang du bslab pa brgya lnga bcu lhag cig 'du bar 'gyur ba de'i phyir bslab pa gsum po 'di la 'bad de bslab par bya'o zhes bya ba'i don to/ /bslab pa brgya lnga bcu ni so sor thar pa las 'byung bar rig par bya'o/ /dbang phyug lus rtog dran pa zhes bya ba la sogs pas ni thar pa'i lam kho na ston par byed de/ lus rtog pa ni lus la song ba'o/ /lus dmigs pa zhes bya ba'i tha tshig ste/ de ni lus kyi 'greng ba dang 'dug pa la sogs pa'i gnas skabs kyi rnam par dpyod par byed pa yin no/ /lus su rtog pa'i dran pa de ni bde gshegs kyis/ /bgrod pa gcig pa'i lam du nye bar bstan/ /de ji skad du dge slong dag sems can rnams rnam par dag par byed pa dang sdug bsngal ba dang / yid mi bde ba las yang dag par 'da' bar byed pa dang / rigs pa'i chos rtog par byed pa dang / mya ngan las 'das pa mngon du byed pa'i bgrod pa gcig pa'i lam ni 'di lta ste/ lus su rtog pa'i dran pa yin no zhes rgyas par gsungs pa lta bu yin no/ /de la bgrod pa gcig pa nyid ni bde blag dang myur ba dang / gdon mi za bar thob pa'i rgyu yin pa'i phyir te/ de lta bas na bgrod pa gcig pa zhes bya ba'i sgra ni 'dir lam bsngags pa'i tshig yin par blta bar bya'o/ /gcig tu 'gro ba ni bgrod pa gcig pa ste/ lam la rnam pa gnyis su med pas ngo bo gcig tu zhugs pa'i phyir ro zhes bshad pa yin no/ /de ni bsgrims nas mngon par bsrung bgyi ste/ /zhes bya ba ni dran pa de lta bu de ni dgos pa che ba'i phyir khyod kyis 'bad de bsrung bar bya'o zhes bshad pa yin no/ /de nyams na re zhig chos gzhan dag kyang 'jig par 'gyur na/ mya ngan las 'das pa 'thob par byed pa rnams lta smos kyang ci dgos zhes bstan pa'i phyir/ dran pa nyams pas chos kun 'jig par 'gyur/ /zhes bya ba smos so/ /'di man chad/ tshe ni/ gnod mang zhes bya ba la sogs pas ni thar pa thob pa'i rgyu skyo ba'i rgyur gyur pa 'chi ba la dran pa nye bar gtod par byed de/ tshe gnod pa du ma dang 'brel pa rlung gis btab pa'i chu'i chu bur bas kyang mi rtag na zhes bya ba 'dis ni tshe skad cig ma nyid yin par bstan to/ /dbugs rngub dbugs 'byung gnyid kyis log pa las/ /sad khom gang lags de ni ngo mtshar che/ /zhes bya ba ni tshe de ltar gnod pa mang ba can skad cig ma yin na/ skyes bu dbugs rngub pa'am dbugs rngubs nas phyir 'byung ba'am/ gnyid kyis log pa la sogs pa las sad khom pa gang yin pa de ni ya mtshan che'o zhes bya ba yin no/ /gnod pa ni rnam pa gnyis su rig par bya ste/ /phyi rol gyi ni rlung dang nyi ma dang sdig sbrul la sogs pa'o/ /nang gi ni rlung la sogs pa 'khrugs pas kun nas bslang ba'i nad la sogs pa'o/ /lus mtha' thal ba zhes bya ba la sogs pas ni lus la snying po'i blo 'dor du 'jug pa ste/ de lta na yang 'chi ba la dran pa nye bar gtod pa kho na yin no/ /de la lus mtha' thal ba zhes bya ba la sogs pa'i don ni mdo'i tshig lnga'i rjes su 'brangs nas rig par bya ste/ bcom ldan 'das kyis ji skad du dge slong dag shi zhing dus las 'das pa'i lus nye du rnams kyis mes bsregs pa 'am/ chus bskur ba 'am sa'i 'og tu 'dzud par byed cing / yang na ni rlung dang nyi ma dag gis skems par 'gyur ro/ /yang na ni dud 'gro'i skye gnas su gtogs pa'i srog chags sna tshogs za bar 'gyur ro zhes gsungs pa lta bu'o/ /de la lus zhes bya ba ni rnam par 'gyes pa'i bdag nyid yin pa'i phyir ro/ /mtha' thal ba zhes bya ba ni mes bsregs zhes bya ba'i don yin no/ / mthar skam zhes bya ba ni sa'i 'og du 'dzud par byed cing / yang na ni rlung dang nyi ma dag gis skems par 'gyur ro zhes bya ba'i tshig 'di gnyis kyi don yin no/ /mthar 'drul zhes bya ba ni chu bskyur ba zhes bya ba'i don yin no/ /tha mar mi gtsang zhes bya ba ni dud 'gro'i skye gnas su gtogs pa'i srog chags sna tshogs za bar 'gyur ro zhes bya ba 'di'i don yin no/ /snying po ma mchis pa zhes bya ba ci'i phyir zhe na 'di ltar/ rnam par 'jig dengs myags par 'gyur ba ste/ /so sor 'gyes chos can du mkhyen par mdzod/ /snying po med pa nyid ni rnam par 'jig pa la sogs pa nyid kyis ston par byed de/ de la rnam par 'jig pa'i chos can ni mes 'joms pa'i phyir ro/ /dengs pa'i chos can ni rlung dang nyi ma la sogs pas skems pa'i phyir ro/ /myags pa'i chos can ni chus 'drul pa'i phyir ro/ /so sor 'gyes pa'i chos can ni srog chags rnams kyis kham bur rnam par 'jig pa'i phyir ro/ /mkhyen par mdzod ces bya ba ni rtogs par gyis shig pa'o/ /sa dang lhun po rgya mtsho zhes bya ba la sogs pas ni ches brtan pa rnams kyang mi rtag pa nyid du mthong bas rang gi lus la shin tu snying po med pa'i blo nye bar gtod par byed de/ sa dang lhun po dang rgya mtsho rnams zhes bya bar tshig tu bsdu ba'o/ /de dag ni sa dang lhun po rgya mtsho nyi ma bdun/ /'bar bas bsreg pa'i lus can te/ /nyi ma bdun 'bar ba ni nyi ma bdun po dag gis 'bar ba'o/ /gang dag la des bsreg pa'i lus yod pa de dag la de skad ces bya ste/ sa la sogs pa nyi ma bdun gyi ni/ /'bar bas bsreg pa'i lus can de dag kyang / /thal ba yang ni lus bar mi 'gyur na/ /shin tu nyam chung mi lta smos ci 'tshal/ /re zhig che thang du bstan pa de dag kyang gnas skabs de lta bur 'gyur na rnam pa thams cad du nyam chung ba'i lus gang yin pa 'di lta smos kyang ci dgos te/ 'di la mi rtag pa nyid kyis gzhom par mi nus pa'i gnas skabs gang yin pa de med do zhes bya ba yin no/ /de la sa la sogs pa nyi ma bdun gyis bsreg pa ni nyi ma bdun 'char ba'i mdo'i rjes su 'brangs nas rig par bya ste/ bcom ldan 'das kyis ji skad du/ dge slong dag gang dus yun ring mo zhig 'das nas char pa mi 'bab la/ de nas sa chen po 'di la sa bon gyi tshogs dang 'byung ba'i tshogs gang dag yin pa dang / chu bran bskam par 'gyur ba'i dus de yang yod do/ / dge slong dag gang dus ring mo zhig 'das nas char mi 'bab la/ de nas 'jig rten 'dir nyi ma gnyis pa zhig 'byung bar 'gyur te/ de byung nas sa chen po 'di la chu bo chen po bzhi ma gtogs pa chu bo thams cad bskam par 'gyur ba'i dus de yang yod do/ /'jig rten du nyi ma gsum pa byung bas ni chu bo chen po bzhi dang ma dros pa la sogs pa'i mtsho chen po rnams kyang bskam par 'gyur ro/ /'jig rten du nyi ma bzhi pa byung bas ni rgya mtsho chen po las shing ta la tsam yang bskam par 'gyur la/ dpag tshad tsam yang bskam par 'gyur bas na dpag tshad brgya rtsa yang bskam par 'gyur ro/ /'jig rten du nyi ma lnga byung bas ni dpag tshad nyis brgya la sogs pa'i khyad par gyi chu bskam par 'gyur ro/ /'jig rten du nyi ma drug pa byung bas ni chu'i thigs pa chung ngu yang mi lus shing sa chen po 'di dang ri'i rgyal po ri rab kyang du ba 'thul bar 'gyur te/ dper na thang lcags bsreg pa rtswa'i nang du bor ba bzhin du du ba 'thul bar 'gyur te/ du ba kun du 'thul bar 'gyur ro/ /'jig rten du nyi ma bdun pa byung bas ni stong gsum gyi stong chen po'i 'jig rten gyi khams 'di kun 'bar bar 'gyur rab tu 'bar bar 'gyur te/ dper na mar sar ram 'bru mar bsregs na thal ba yang mi lus pa bzhin du 'gyur ro/ /de ltar 'du byed du gtogs pa thams cad ma lus par bsregs nas rang yang 'chi bar 'gyur te/ re zhig 'di ni mes 'jig pa'i dbang gis sa dang lhun po dang rgya mtsho rnams 'jig par bshad pa yin no/ /'di dag ni chus 'jig pa'i dbang gis kyang 'jig la/ rlung gis 'jig pa'i dbang gis kyang 'jig par rig par bya'o/ /de la khyad par ni 'di yod de nyi ma gnyis pa'i ji lta ba de ltar chus 'jig pa la ni tsha sgo chu'i char 'bab bo/ rlung gis 'jig pa la ni rnam par 'thor byed kyi rlung chen po ldang ngo / /de ltar 'di kun zhes bya ba la sogs pas ni ji skad du bshad pa'i don gyi mjug bsdus nas gdams ngag sbyin par byed de/ mi rtag pa dang bdag med pa ni bshad zin pa nyid do/ /skyabs med pa ni sdug bsngal las yongs su skyob par byed pa'i rje dpon 'ga' yang med pa'i phyir ro/ /mgon med pa ni de lta bu'i nye ba'i tshogs kyang med pa'i phyir ro/ /gnas med pa ni tha mal par 'dug pa gzhan 'ga' yang med pa'i phyir te/ /gang gi phyir 'jig rten 'di de ltar skyabs med pa yin pa de'i phyir kye mi mchog khyod kyis 'khor ba chu shing ltar snying po med pa las yid 'byung bar gyis shig ces bya ba yin no/ /da ni dge ba'i snod mi nyid rnyed dka' bar rab tu bstan pa'i phyir/ rgya mtsho gcig gnas zhes bya ba la sogs pa smos te/ rgya mtsho gcig na gnas pas na rgya mtsho gcig gnas so/ /de ni rgya mtsho gcig na gnas pa yang yin la/ rus sbal yang yin pas rgya mtsho gcig na gnas pa'i rus sbal lo/ /rgya mtsho gcig na gnas pa'i rus sbal dang gnya' shing bu ga la zhes bya bar tshig bsdus te/ de gnyis phrad pa'i rgya mtsho gcig na gnas pa'i rus sbal dang gnya' shing bug par phrad pa'o/ /mi nyid thob pa ni de bas kyang dka' ba'o/ /don 'di yang mdo kho na las rgyas par bstan te/ dge slong dag 'jig rten rgya mtsho gcig tu gyur pa'i nang na rus sbal long ba tshe ring ba yun ring por 'tsho ba zhig gnas shing de lo brgya 'das nas lan cig gyen du 'byung la/ rgya mtsho chen po de na gnya' shing bu ga phug pa cig yod pa de shar gyi rlung gis bdas na ni nub phyogs su 'gro zhes bya ba rgyas par bka' stsal nas/ dge slong dag gang du rus sbal long ba de gyen du 'byung ba'i mgrin pa gnya' shing de'i bu gar chud par 'gyur ba'i dus de ni yod kyi/ dge slong dag mir skye ba thob pa ni de bas kyang ches dka' bar nga smra'o zhes gsungs so/ /dud 'gro las zhes bya ba ni dud 'gro'i skye gnas las so/ /des ni mi thob par ni dka' ste/ de dag shin tu blun pa'i phyir ro/ /gang gi phyir de ltar mi nyid thob par shin tu dka' ba de'i phyir mi dbang gis/ dam chos spyad pas mi de 'bras bu mchis par mdzod cig /'dis ni 'di skad du khyod kyis thos pa tsam gyis chog par mi bya'o/ /'on kyang nan tan snying por bya'o zhes bya bshad pa yin no/ /gang zhig gser snod ces bya ba la sogs pas ni de ltar rnyed dka' ba'i mi nyid thob nas/ gang zhig dge ba mi byed pa de smad pa'i sgo nas dge ba la sbyor bar byed do/ /gser gyi snod rin po ches spras pas ngan skyugs dag 'phyags par 'os pa ma yin pas gnas ma yin par spyod pa ni 'jig rten gyis smad par bya ba yin no/ /mir skyes na gang zhig sdig pa rnams byed pa ni de bas kyang ches smad par bya ba kho na yin te/ mi nyid ni rin po che'i snod bas kyang ches rnyed par dga' pa'i phyir ro/ /da ni mthun par 'gyur ba'i yul du gnas pa dang zhes bya ba la sogs pas rgyal po 'phags pa'i lam gyis snod nyid yin par ston to/ /de la mthun pa'i yul ni gang zhig gang gis sems mnyam par gzhag pa dang mthun pa yin te/ 'tshe ba dang gnod pa dang bral ba'i phyir ro/ /skyes bu dam pa la brten pa ni dge ba'i bshes gnyen la yang dag par brten pa'o/ /de yang lung phun sum tshogs pa'am/ rtogs pa phun sum tshogs pa yang rung ste/ yon tan dag gis mnyam pa'am/ khyad par du 'phags pa'i yon tan can yin no/ /yang na mdza' bo 'am/ bla ma yid brtan du rung ba smra mkhas pa tshig bzod pa don zab mo smra ba gnas pa yin par sbyor bar mi byed pa gang yang rung ste/ gang gi rjes su bslabs nas tshul khrims dang / thos pa dang / gtong ba dang / shes rab kyis 'phel bar 'gyur ba de 'dra ba de ni skyes bu dam pa zhes bya'o/ /bdag nyid kyis legs pa'i smon lam ni bdag nyid kyis ji skad bshad pa bzhin byed pa'i sgo nas legs par sgrub pa'o/ /sngon yang bsod nams bgyis zhes bya ba 'dis ni tshogs bsags pa nyid du ston to/ /de dag ni 'khor lo zhes bya ba ste/ 'phags pa'i lam gyi shing rtas 'gro bar byed pa yin pa'i phyir ro/ /'khor lo chen po de bzhi ni khyod la mnga' zhing yod pas de'i phyir 'phags pa'i lam bskyed pa'i phyir 'bad par byos shig snyam du dgongs pa yin no/ /dge ba'i bshes gnyen bsten pa zhes bya ba la sogs pas ni 'phags pa'i lam bskyed pa la skyes bu dam pa la brten pa gtso bo yin par ston to/ /'phags pa kun dga' bos bcom ldan 'das 'di lta ste/ dge ba'i bshes gnyen dang dge ba'i grogs po 'di ni tshangs par spyod pa'i phyed lags so zhes gsol ba dang / bcom ldan 'das kyis kun dga' bo khyod de skad du dge ba'i grogs po 'di ni tshangs par spyod pa'i phyed lags so zhes bya ba'i bar ma smra shig / kun dga' bo 'di lta ste/ dge ba'i bshes gnyen dang dge ba'i grogs po 'di ni tshangs par spyod pa yongs su rdzogs par byed pa yin no/ /de ci'i phyir zhe na/ kun dga' bo skye ba'i chos can rnams dge ba'i bshes gnyen la brten nas skye ba las yongs su grol lo zhes rgyas par bka' stsal to/ /gang gi phyir bcom ldan 'das kyis de skad du bka' stsal pa de'i phyir skyes bu dam pa rnams la brten par bya'o/ /yang skyes bu dam pa la brten pas tshangs par spyod pa yongs su rdzogs pa yin pa ji ltar shes she na/ rgyal ba la/ brten nas rab tu mang pos zhi ba thob/ /ces bya ba smos so/ /de la tshangs pa zhes bya ba ni mya ngan las 'das pa'o/ /de'i don du spyod pa ni tshangs par spyod pa ste lam mo/ /de lta bas na tshangs par spyod pa yongs su rdzogs pa sdug bsngal ba mtha' dag zad pa'i rgyur gyur pa 'phags pa'i lam gyi rgyu ni dge ba'i bshes gnyen yin no zhes bshad pa yin no/ /log par lta ba 'dzin dang zhes bya ba la sogs pas ni dge ba bya bar mi rung ba nyid du ston par byed do/ /de la log par lta ba 'dzin pa ni 'jig rten pha rol med do zhes bya bar 'dzin pa gang yin pa'o/ /dud 'gro nyid ni dud 'gro'i skye gnas su skye ba'o/ /yi dgas nyid ni yi dgas kyi 'jig rten du skye ba'o/ /dmyal bar skye ba ni dmyal ba'i 'jig rten du skye ba'o/ /rgyal ba'i bka' med pa ni sangs rgyas 'byung ba med pa'i phyir ro/ /mtha' 'khob tu kla klor skye ba ni der skye ba gang yin pa'o/ /sangs rgyas 'byung ba yod kyang glen zhing lkugs pa nyid ni lag brda byed pa'o/ /tshe ring lha nyid gang yang rung bar ni/ /skye ba zhes bya ba ni 'du shes med pa dag dang gzugs med pa rnams so/ /gnas brgyad po de dag tu dge ba bya ba'i dal ba med pas na mi khom pa zhes bya'o/ /de nyid kyi phyir nyes pa mang bas skyon zhes kyang bya'o/ /mi khom pa'i skyon/ /de dag dang bral khom pa rnyed nas ni/ /skye ba bzlog pa'i slad du 'bad par mdzod/ /ces pa smos te phyin chad mi khom pa'i gnas de dag tu skye ba bzlog pa'i ched du zhes bya ba'i don to/ /da ni des pa 'dod pas phongs dang zhes bya ba la sogs pa gang smos pa ni 'jig rten thams cad la mngon par mi dga' ba'i 'du shes nye bar sgrub cing mya ngan las 'das pa la rgyud gcig tu gzhol bar bya bar bzhed pa yin te/ sdug bsngal zhes bya ba'i sgra ni 'dod pas phongs pa'i sdug bsngal dang / 'chi ba'i sdug bsngal zhes bya ba la sogs pa'i tshul du re re dang sbyar ro/ /'dod pas phongs pa la sogs pa ni sdug bsngal gyi rgyu yin pa'i phyir sdug bsngal zhes bshad kyi/tshor ba'i rang bzhin yin pa'i phyir ni ma yin no/ /sogs pa zhes smos pas ni mya ngan dang smre sngags 'don pa la sogs pa gzung ngo / /de ltar sdug bsngal du ma'i 'byung gnas rten 'khor ba nye bar len pa'i phung po lnga'i ngo bo nyid las skyo mdzad cing / yid 'byung ba bskyed par bya zhing zhes bya ba'i tha tshig go/ /'khor ba 'di'i nyes pa skyo ba'i rgyu shas kyang gsan par mdzod cig /'khor ba'i nyes pa ril brjod par mi nus pa'i phyir phyogs gcig zhal gyis bzhes so/ /'khor ba'i nyes pa de yang rnam pa bdun zhig brjod de 'di lta ste/ nges pa med pa'i nyes pa dang /ngoms mi shes pa'i nyes pa dang / lus yang dang yang du 'dor ba'i nyes pa dang / yang dang yang du nying mtshams sbyor ba'i nyes pa dang / yang dang yang du mtho dman gyi ngo bor 'gyur ba'i nyes pa dang / grogs med pa nyid kyi nyes pa dang / 'gro ba drug gi nyes pa'i sdug bsngal nyams su myong ba'i nyes pa'o/ /de la nges pa med pa'i dbang du byas nas/ pha ni bu nyid ces bya ba la sogs pa smos so/ /bzlog pa nyid du zhes bya ba ni bu ni pha nyid du/ chung ma ni ma nyid du/ skye bo bshes pa ni dgra bo nyid du 'gyur ba'o/ /de lta bas na 'khor ba na nges pa 'ga' yang med do/ /ngoms mi shes pa'i nyes pa'i dbang du byas nas/ re res rgya mtsho bzhi pas zhes bya ba la sogs pa smos te/ tshigs su bcad pa'i don ni go bar zad do/ /lus yang nas yang du 'dor ba'i nyes pa'i dbang du byas nas/ re re'i bdag nyid ces bya ba la sogs pa smos te/ de la bdag nyid rus pa'i phung po zhes bya ba ni lus kyi rus pa'i phung po zhes bya ba'i don to/ /yang dang yang du nying mtshams sbyor ba'i nyes pa'i dbang du byas nas/ ma yi thug mtha' zhes bya ba la sogs pa smos te/ bcom ldan 'das kyis ji skad du/ dge slong dag dper na skyes bu 'ga' zhig gis sa chen po 'di la rgya shug gi tshi gu tsam gyi ri lu thogs te/ 'di ni bdag gi ma'o/ /'di ni bdag gi ma de'i yang ma'o zhes 'dor bar byed na/ dge slong dag sa chen po 'di'i 'ji ba ni/ ches sngar zad par 'gyur gyi/ mi rnams kyi ma brgyud pa ni de lta ma yin no zhes nga smra'o zhes gsungs pa lta bu'o/ /yang dang yang du mtho dman gyi ngo bor 'gyur ba'i nyes pa'i dbang du byas nas/ brgya byin zhes bya ba la sogs pa smos te/ tshigs su bcad pa'i don ni go bar zad do/ /mtho ris bu mo zhes bya ba la sogs pa la mtho ris bu mo ni lha'i bu mo dag go/ /de dag gi nu ma dang rked pa la reg pa ste/ reg pa des bde ba myong nas nyams su myong zhes bya ba'i don to/ /shin tu mi bzad bsten 'tshal lo/ /zhes bya ba ni reg pa te por mi bzad pa bstan dgos so zhes bya ba'i tha tshig go/ /de yang gang zhe na/ 'thag gcod dbang ba'i 'khrul 'khor gyi/ /reg pa zhes bya ba la sogs pa smos te/ 'khrul 'khor zhes bya ba'i sgra ni re re dang sbyar ro/ /de la 'thag pa'i 'khrul 'khor ni 'di lta ste/ dmyal ba bsdus 'joms na yod pa lta bu'o/ /gcod pa'i 'khrul 'khor ni dmyal ba thig nag na yod pa yin no/ /dbang pa'i 'khrul 'khor ni tsha ba dang rab tu tsha ba na yod pa yin par rig par bya'o/ /rkang pa reg pas nem par bde bzod pa/ /zhes bya ba ni rkang pa'i reg pas nem zhes byed pa dang / par ces byed pa'o/ /de'i bde ba bzod pas na/ rkang ba'i reg pas nem par bde bzod pa/ /zhes bya ste/ bde bar rung zhing bde ba'i rten byed ces bya ba'i tha tshig go/ /lhun po'i spo de dang 'dra ba la yun ring po lha'i lo stong du gnas pa ni/ slar yang me mur ro myags rgyu ba yis/ /sdug bsngal mi bzad phog snyam bgyi 'tshal lo/ /de la me ma mur ni pus mo nub tsam ste/ gang du rkang pa bzhag pa na pags pa dang sha dang khrag zhig par 'gyur la/ bteg na pags pa dang sha dang khrag slar skye bar 'gyur ba yin no/ /ro myags ni phyi sa'i 'dam rdzab gang na srog chags 'bu mchu rnon zhes bya ba lus thams cad dkar la mgo bo gnag pa yin te/ de dag gis sems can de rnams kyi pags pa yang 'bigs sa par byed ces bya ba rgyas par mdo las ji skad 'byung ba bzhin rig par bya'o/ /mtho ris bu mos 'brongs shing zhes bya ba la sogs pas ni mtho ris kyi bu mo dag gis 'brongs pa ni mtho ris bu mos 'brongs pa ste/ nye bar bsten pa zhes bya ba'i tha tshig go/ /mtho ris bu mos 'brongs shing dga' ba dang / rnam par mdzes tshal son pa de dag rtse nas te dga' ba'i tshal du son pa dang rnam par mdzes pa'i tshal du son pa dag rtse rtse nas/ slar/ 'dab ma ral gri 'dra tshal nags rnams kyis/ /rkang lag rna ba sna gcod 'thob pa 'gyur/ /de la 'dab ma ral gri lta bu'i tshal zhes bya ba ni me ma mur dang ro myags dang spu gri'i so gtams pa'i lam po che 'das nas rgyas bcad pa zhig na nags tshal sngon po lta bu zhig snang ste/ der sems can gnas tshol ba skyabs tshol ba de dag rgyug par byed cing sems can der zhugs pa rnams la las las byung ba'i rlung dag ldang zhes bya ba rgyas par 'byung ba yin no/ /dal gyis 'bab par zhugs nas zhes bya ba ni lha'i rdzing bu dal gyis 'bab pa zhes bya ba der zhugs nas so/ /khyad par ji lta bu can zhig tu zhe na/ lha'i bu mo zhes bya ba la sogs pa smos te/ gang na lha'i bu mo gdong mdzes pa dang gser gyi pad+ma yod pa de la de skad ces bya'o/ /slar yang dmyal ba'i chu bo rab med par 'jug 'tshal lo/ /khyad par ji lta bu can zhig tu zhe na tshwa sgo bzod rlag chu tshan du ste/ chu bo rab med ces bya ba la lo ma ral gri lta bu'i tshal 'das nas dmyal ba 'obs bzhin du bskor te 'dug pa/ gang du sems can gnas tshol ba skyabs tshol ba de dag ces bya ba rgyas par mdo las ji skad 'byung ba bzhin rig par bya'o/ /bzhi po 'di dag ni lhag pa yin par bshad de 'di lta ste/ me ma mur dang / ro myags dang / lo ma ral gri lta bu'i tshal dang chu bo rab med do/ /lhag pa bzhi po de dag ni sems can dmyal ba thams cad kyi sgo bzhin go rims bzhin du rnam par gnas te/ de lta bas na sems can dmyal ba chen po brgyad 'chad par 'gyur ba re re zhing lhag pa bcu drug yin no/ /lha yul 'dod bde zhes bya ba ni 'dir sum cu rtsa gsum pa yan chad kyi 'dod pa'i lha 'thab bral ba la sogs pa gang yin pa de dag yin par bzhed de/ de dag na yod pa'i bde ba gang yin pa de thob nas so/ /shin tu chen po zhes bya ba ni 'dod pa'i bde ba'i khyad par ro/ /yang na chags pa dang bral ba'i bde ba'i khyad par yin te/ bde ba thams cad las khyad par du 'phags pa'i phyir ro/ /de'i gong ma gzugs kyi khams na ni/ tshangs nyid chags bral bde ba ste/ chags pa dang bral ba nyid ni 'dod pa'i 'dod chags rnam par gnon pa las rig par bya'o/ /bde ba de 'dra ba thob nas kyang dus gzhan na mi dge ba'i las bsags pa'i phyir lan grangs gzhan la myong bar 'gyur ba'i las kyi 'phen pas slar/ sdug bsngal rgyun mi 'chad par bstan 'tshal lo/ /zhes bya bar sbyar ro/ /gang du de bsten dgos she na/ mnar med du'o/ /khyad par ji lta bu can zhig gis she na/ me'i bud shing gyur ba yis te/ lus bsregs pas zhes bya ba'i tha tshig go/ /nyi ma zla ba nyid thob ces bya ba ni nyi ma nyid dang zla ba nyid thob nas so/ /rang lus kyi/ 'od kyis 'jig rten mtha' dag snang byas te/ /zhes bya ba ni 'jig rten pa'i tshig gi tshul gyis de skad du 'chad par zad de 'od 'di lta bu nyi ma 'am zla ba'i lus kyi 'od ni ma yin gyi/ gzhal med khang gi yin pas/ rten dang brten pa dag dbye ba ma byas pas de skad ces bshad par rig par bya'o/ /slar yang mun nag smag tu phyin gyur nas/ /zhes bya ba ni mun nag smag tu phyin nas zhes bya bar sbyar te/ de ni 'jig rten gyi bar dag na yod pa yin par rig par bya'o/ /der skyes nas ni rang gi lag pa brkyang ba'ang mthong mi 'gyur/ grogs med pa nyid kyi nyes pa'i dbang du byas nas/ de ltar nongs par 'gyur 'tshal zhes bya ba la sogs pa smos te/ de ltar ji skad bshad pa'i rnam pas 'chi dgos pa yin pas bsod nams ni/ rnam gsum mar me'i snang ba rab bzhes shig /bsod nams rnam gsum nyid mar me'i snang ba yin pas na/ bsod nams ni rnam gsum mar me'i snang ba'o/ /bsod nams rnam pa gsum ni lus kyi dang ngag gi dang yid kyi 'o/ /yang na sbyin pa las byung ba dang / tshul khrims las byung ba dang / bsgoms pa las byung ba'o/ /ci'i phyir bsod nams kyi mar me'i snang ba blang zhe na/ gcig pu mun nag mtha' yas nang du 'jug 'tshal lo/ /zhes bya ba la sogs pa smos te/ ma 'ongs pa'i dus na ni ma rig pa'i mun pas g.yogs pas mi gsal ba'i phyir dang / yongs su ma chad pa'i phyir mun nag mtha' yas zhes bshad do/ /der gcig bu grogs med par 'jug dgos la de yang sdug bsngal du ma'i 'jigs pa dang bcas pa yin pas de'i gnyen por bsod nams rnam pa gsum gyi mar me'i snang ba long shig ces bya ba yin no/ /'di man chad kyi gzhung ni 'gro ba drug gi nges pa'i sdug bsngal nyams su myong ba'i nyes pa'i dbang du byas pa yin par rig par bya'o/ /de la re zhig dmyal ba'i 'gro ba'i dbang du byas nas/ sems can nyes par spyad pa spyod rnams la/ /yang sos thig nag ces bya ba la sogs pa smos te/ tshigs su bcad pa 'dir ni tshig bsdebs pa nyams su myong dgos pas/ dmyal ba rnams bab bab tu bstan pa mdzad do/ /'di la go rims ni 'di yin par rig par bya ste/ yang sos dang / thig nag dang / bsdus 'joms dang / ngu 'bod dang / ngu 'bod chen po dang / tsha ba dang / rab tu tsha ba dang / mnar med pa zhes bya ba 'di dag ni sems can dmyal ba chen po brgyad yin no/ /sogs pa zhes bya ba'i sgras ni lhag pa rnams dang / grang ba'i dmyal ba rnams dad/ nyi tshe ba'i dmyal ba rnams bsdus par rig par bya'o/ /rtag tu sdug bsngal 'gyur zhes bya ba ni rgyun mi 'chad par sdug bsngal bar 'gyur ba'o/ / su dag la dmyal ba 'di rnams rgyun mi 'chad par sdug bsngal bar 'gyur zhe na/ nyes par spyad pa spyod rnams la/ /zhes bya ba smos te/ gang dag lus dang ngag dang yid kyis nyes par spyad pa spyod pa rnams la'o/ /'phags pa rnams kyis smad cing dgongs pa'i spyad pa ni nyes par spyad pa ste/ de yang mi dge ba bcu'i lus kyi las sngar ji skad bshad pa lta bu yin no/ /de la re zhig dmyal ba yang sos na ni sems can rnams phan tshun 'dus nas las las byung ba'i mtshon cha sna tshogs kyis yan lag dang nying lag dag kun du rdung bar byed/ kun du gcod par byed cing der dran pa brlag nas sa la rab tu 'gyel lo/ /de'i rjes la nam mkha' las khyed rnams yang sos par gyur cig ces bya ba'i sgra grags par 'gyur te/ dmyal ba de ni yang sos zhes bya'o/ /thig nag na ni sems can rnams de na yod pa'i skyes bu gnod pa byed pa rnams kyis ri dbyibs sna tshogs pa dag gi gseb tu bcug nas thig nag po dag drangs te/ shing bzhin du rko bar byed gsheg par byed pas dmyal ba de ni thig nag ces bya'o/ /bsdus gzhom ni sems can rnams gcig tu bsdus par gyur pa dang / de na yod pa'i skyes bu gnod pa byed pa rnams kyis ri dbyibs sna tshogs pa dag gi gseb tu 'dzud cing / ri de dang de dag gis 'tshir bar byed de/ da ltar btsir ba rnams kyi khrag chu klung bzhin du 'bab par 'gyur ro/ /de bzhin du lcags kyi 'tshir spyad chen por bcug nas 'tshir bar byed cing steng nas rdzo chen po 'bab pas de dag lcags kyi sa gzhi la kun du gdung bar byed kun du gtub par byed/ kun du 'joms par byed pas/ dmyal ba de ni bsdus gzhom zhes bya'o/ /ngu 'bod na ni sems can gnas tshol ba rnams lcags kyi khang par 'jug par byed do/ /der zhugs pa rnams la me 'byung bar 'gyur te/ de na de rnams la me 'byung zhing me lce gcig tu gyur pa 'bar bas nyam thag pa'i nga ros 'o dod 'bod pas na dmyal ba de ni ngu 'bod ces bya'o/ /ngu 'bod chen po na ni khyad par 'di yod de/ de na sems can gnas tshol ba rnams khang sgom du 'jug go/ /des na dmyal ba ngu 'bod chen po zhes bya'o/ /tsha ba na ni sems can rnams de na yod pa'i skyes bu gnod pa byed pa rnams kyis/ slar rab tu 'bar ba'i nang du bcug nas sreg par byed do/ /yang de rnams mdung 'bar bas mas 'bigs par byed de/ de rgyab rol nas phug pas glad par thal 'byin cing de rnams kyi spu'i bu ga thams cad dang sgo thams cad nas kyang me 'byung ngo / /yang de rnams sa gzhi kun du 'bar ba la gan rkyal du bsnyal nas lcags kyi tho ba kun du 'bar ba dag gis rdung bar byed de/ de na dmyal ba de tsha ba zhes bya'o/ /rab tu tsha ba na ni khyad par 'di yod de mdud rtse gsum pas rgyab rol nas btab pas de'i rtse mo gnyis ni thal gong gnyis su thal 'byin la/ gcig ni glad par thal 'byin to/ /yang lcags kyi leb ma kun du 'bar bas lus thams cad nas 'khri bar byed do/ /yang lcags zangs kun du 'bar ba tsha sgo'i chu bskol ba'i nang du khas bub tu 'jud par byed cing de rnams de na steng dang 'og dang thad kar 'gro ba na pags pa dang sha dang khrag dag bsnyil nas rus pa'i keng rus tsam lus so/ /phyir byung na ni pags pa dang sha dang khrag dag slar skye bar 'gyur te/ /des na dmyal ba de rab tu tsha ba zhes bya'o/ /mnar med pa ni phyogs bzhi dang bla 'og thams cad nas me 'bar bar 'khrigs par 'dug ste/ der sems can rnams kyi pags pa dang /sha dang / rgyus pa dang / rus pa nas rkang gi bar la zhen nas lus la mar me'i snying po la zhen pa bzhin khyad par gnas so/ /de na nyam thag pa'i nga ro grag pa ma gtogs pa 'di dag ni sems can no/ /'di dag ni me'o zhes bye brag tu dbye bar mi nus te me'i phung po lta bur snang ngo / /sems can rnams la me dang sdug bsngal gyi bar mtshams med pas na/ dmyal ba de ni mtshams med pa zhes bya'o/ /da ni ci rigs par dmyal ba de dag na yod pa'i sdug bsngal gyi khyad par ston par byed do/ /de la kha cig til bzhin 'tshir zhes bya ba ni/ /dmyal ba bsdus 'joms na lcags kyi 'tshir spyad 'bar bar bcug nas/ 'tshir bar byed pa'o/ /phye ma zhib mo bzhin du phye mar rlog /ces bya ba ni dmyal ba de nyid na/ dmyal ba'i srung ma ya sos ma mchu mnan pa dag che thang du 'bad pas lcags kyi mchig 'bar ba dag gi steng du/ mchi gu de kho na dang 'dra bas phye mar rlog par byed pa'o/ /sog les 'dra zhes bya ba la sogs pas ni dmyal ba thig nag na/ gshin rje'i mi ci la ma rag par chas pa/ brod brod ltar 'dug pa dag gis shing mkhan gyi shing rlon pa la bya ba bzhin du sog les rab tu 'bar bas so rang rong du 'dug pa dang / sta re me 'bar ba rnams kyis gsheg par byed pa yin no/ /de bzhin gzhan dag khro chu bzhus pa'i zhes bya ba la sogs pa ni chu bo rab med kyi 'gram na/ rkam pa 'bar bas kha'i bu ga phye bar khro chu me drag po'i reg pas sra ba las thal te nal nal po nyid du gyur pa 'bar bas ldud par byed pa yin no/ /kha cig lcags kyi gsal shing zhes bya ba la sogs pa ni dmyal ba tsha ba na dmyal ba pa lcags kyi gsal shing 'bar ba tsher ma can la rgyud par byed pa yin no/ /kha cig lcags kyi mche ba ldan pa'i khyi/ /zhes bya ba la sogs pa ni lo ma ral gri lta bu'i tshal na/ khyi sre bo lcags kyi mche ba can gtum po ngan pa skad po cher zug pa dag gis dbad cing lag pa gnam tu bsgrengs nas/ 'o dod 'bod par byed pa yin no/ /dbang med gzhan dag lcags mchu rnon po dang / /zhes bya ba la sogs pa ni dbang med pa gzhan dag lcags kyi shal ma ri'i nags tshal na 'thog par byed pa yin no/ /gang dag gis she na/ lcags mchu rnon po dang / sen mo mi bzad ldan pa'i khwa rnams kyis te/ khwa gang dag la lcags kyi mchu rnon po dang sen mo mi bzad pa yod pa de dag la de skad ces bya'o/ /kha cig srin bu sbur ba sna tshogs dang / /zhes bya ba la sogs pa ni srin bu dang sbur ba dag ste/ srin bu ni lus las byung ba rnams so/ /sbur ba ni phyi rol nas byung ba rnams so/ /sna tshogs pa ni kha dog dang dbyibs dang rigs tha dad pas so/ /de bzhin du/ sha sbrang sbrang ma nag po khri phrag dag /sna tshogs pa zhes bya bar sbyar ba ste/ sha sbrang dang sbrang ma nag po dag ces bya bar tshig bsdu'o/ /sbrang ma nag po zhes bya ba ni sbrang ma lding nag ces bya ba'i don to/ /khri phrag ces smos pa ni mang po nyid du mtshon pa yin no/ / reg na mi bzod ces pa ni gang dag gi reg pa mi bzad pa de dag gis reg na mi bzod pa'o/ /gang dag gis rma srol cher 'byin pa/ de dag la de skad ces bya ba ste/ de la snga mas ni tshor ba mi bzad pa'i rgyu nyid bshad do/ /gnyis pas ni rma srol che ba'i rgyu nyid bshad do/ /'gre ldog ces bya ba ni tshor ba mi bzad pas nyen pas lus mi brtan pa yin te/ sdug bsngal 'di yang lhag ma dag na yod par rig par bya'o/ /kha cig mdag me 'bar ba'i tshogs su ni/ /zhes bya ba la sogs pa ni dmyal ba'i srung ma lcags kyi 'dan kar 'bar ba la kom tshugs bcas shing / ci la ma rag par chas pa dag gis dmyal ba rnams lcags kyi mdag ma me 'bar ba lta bur 'bar ba'i tshogs su sreg par byed pa yin te/ lus tshor ba bzod rlag med pas nyen pa de dag ni kha'i bu ga bgrad pa tsam las gshis brlag go/ /sdug bsngal 'di yang dmyal ba tsha ba na yod par rig par bya'o/ /kha cig lcags las byas pa'i zangs chen du/ /zhes bya ba la sogs pa ni yang kha cig ni dmyal ba rab tu tsha ba na lcags las byas pa'i zangs po che me 'bar ba 'khrigs par 'dug pa tsha sgo'i chu bskol bas bkang ba'i nang du 'bras kyi cung peng bzhin du 'tshed par byed pa yin no/ /sdig can dbugs 'byung 'gags pa tsam zhig ni/ /zhes bya ba la sogs pas ni dmyal ba'i sdug bsngal mi bzad pa nyid ston te sdig can ni sdig pa dang ldan pa'o/ /dbugs 'byung ba 'gags pa tsam gyi dus ni/ dbugs 'byung ba 'gags pa tsam gyi dus de de tsam zhig gis bar du chod pa bzhin du gang gi phyir sdig can dag dmyal ba rnams kyi sdug bsngal gzhal du med pa de lta bu thos nas/ 'jigs par mi 'gyur ba de'i phyir rdo rje'i rang bzhin yin te/ ha cang 'jigs mi shes ches so zhes bya ba'i tha tshig go/ /rdo rje'i rang bzhin no zhes bya ba ni 'jigs mi shes pa nyid du ston par byed pa yin te/ sdig pa can rnams kyi dmyal ba'i sdug bsngal shi ma thag tu 'byung ste/ de ltar gting la thug gi sdug bsngal chen po thos nas 'gyod par mi byed pa gang yin pa de ni de dag gi rdo rje'i rang bzhin yin no/ /dmyal ba bris pa zhes bya ba la sogs pas ni de nyid dran par byed de rtsig pa la sogs pa la bris pa mthong ba rnams kyang 'jigs pa skye bar 'gyur na zhes thams cad la sbyar ro/ /thos pa ni gzhan dag gis bsnyad pa'o/ /dran pa ni sngon nyams su myong ba'o/ /bklags pa ni gzhung gi ngo bor sbyor ba'o/ /gzugs su bgyis pas ni 'jim pa la gzugs su byas pa zhes bya ba'i tha tshig go/ /dmyal ba de lta bu dag kyang / 'jigs pa skye bar 'gyur na mi bzad pa'i/ /rnam smin nyams su myong rnams smos ci 'tshal/ /de dag ni rnam par smin pa mi bzad pa yang yin la/ nyams su myong ba yang yin pas/ mi bzad pa'i rnam smin nyams su myong ba rnams te/ de'i gnas skabs na dmyal ba rnams 'jigs pa shin tu yang bskyed do zhes bya ba'i tha tshig go/ /bde ba kun gyi nang na sred zad pa'i/ /zhes bya ba la sogs pas ni dmyal ba na yang thams cad du sdug bsngal mtshungs pa ma yin gyi 'on kyang la lar khyad par yod do zhes ston par byed do/ /de la sred pa zad pa'i bde ba ni rnam par grol ba'i bde ba yin par rig par bya ste/ de bzhin du 'jig rten na sdug bsngal gang dag ji snyed yod pa de dag gi nang na dmyal ba mnar med pa'i sdug bsngal mi bzad pa yin no/ /'di na nyan gcig ces bya ba la sogs pas ni mi'i sdug bsngal bas dmyal ba'i sdug bsngal gyis khyad zhugs par ston par byed de/ mdung thung sum brgyas nyi ma thog thag tu btab pa'i mi'i sdug bsngal gang yin pa de ni mi'i 'jig rten na shin tu sdug bsngal ba yin no/ /sdug bsngal de 'dra ba de yang dmyal ba'i sdug bsngal chung ngu dang yang mnyam par mi 'gyur te/ dmyal ba'i sdug bsngal chung ngu yang sdug bsngal de bas khyad zhugs so zhes bya ba'i tha tshig go/ /de ltar dmyal ba'i sdug bsngal mi bzad pa nyid du bshad nas las zad pa kho nas de zad par 'gyur gyi gzhan du ni ma yin no zhes bstan pa'i phyir/ de ltar sdug bsngal shin tu mi bzad pa/ /zhes bya ba la sogs pa smos te/ 'di skad du las de ni sdug bsngal drag po'i tshor ba 'di lta bus kyang 'chi bar mi 'gyur ba gang yin pa de lta bu'i stobs dang ldan pa yin no zhes bshad par 'gyur ro/ /mi dge'i 'bras 'di rnams kyi sa bon ni/ /zhes bya ba la sogs pas ni dmyal ba'i sdug bsngal las bzlog pa'i phyir rgyal po la 'doms par byed do/ /mi dge'i 'bras 'di rnams kyi zhes bya ba ni dmyal ba rnams sems can thams cad kyi las kyi dbang gis 'byung ba'i phyir ro/ /sa bon ni rgyu'o/ /lus dang ngag dang yid kyi nyes par spyad pa ni sngar bshad pa yin no/ /khyod kyis ci nas kyang sa bon de rdul tsam yang med pa de ltar 'bad par gyis shig ces bya ba ni 'di la gdams pa yin no/ /dud 'gro'i skye gnas su gtogs pa'i sdug bsngal gyi dbang du byas nas/ dud 'gro'i skye gnas na 'ang zhes bya ba la sogs pa smos te/ de la dud 'gro'i skye gnas su gtogs pa'i sdug bsngal ni spyi dang khyad par du bstan par rig par bya'o/ /spyir bstan pa'i dbang du byas nas/ bsad pa dang / bcing dang brdeg sogs sdug bsngal sna tshogs pa/ /zhes bya ba la sogs pa smos so/ /de la bsad pa ni gsod pa'o/ /'ching ba ni thag pa la sogs pas so/ /brdeg pa ni lcags la sogs pas so/ /sogs zhes bya ba'i sgras ni bkol ba dang / sna dbug pa la sogs pa bsdus te/ 'di ni re zhig dud 'gro'i skye gnas su gtogs pa rnams kyi sdug bsngal mi dang mi yin pas byas pa'i dbang du byas nas bshad pa yin no/ /rang gi rigs kyis byas pa'i sdug bsngal gyi dbang du byas nas/ zhi 'gyur dge ba spangs pa rnams la ni/ /gcig la gcig za shin tu mi bzad pa/ /zhes bya ba la sogs pa smos so/ /zhi 'gyur dge ba spangs pa rnams la zhes bya ba ni nges par 'byed pa'i cha dang mthun pa'i dge ba spangs pa rnams la zhes bya ba'i tha tshig ste/ mya ngan las 'das pa thob par byed pa'i dge ba ni zhi bar 'gyur ba'i dge ba yin pas so/ /'dir spangs pa nyid kyis ni snod ma yin pa nyid du bshad do/ /gcig la gcig za zhes bya ba ni phan tshun za ba zhes bya ba'i tha tshig go/ /'dir yang zhi bar 'gyur ba'i dge ba spangs pa nyid kyis ni shin tu blun pa nyid du bshad do/ /de lta bu rnams phan tshun za ba ni shin tu mi bzad pa yin te/ 'gyod pa med pa nyid kyis rnam par smin pa gcig tu sdug bsngal ba'i phyir ro/ /khyad par gyi dbang du byas nas/ kha cig mu tig bal dang rus pa dang / /zhes bya ba la sogs pa smos te/ kha cig ni mu tig gi phyir 'chi bar 'gyur ro/ /kha cig ni bal gyi phyir ro/ /kha cig ni rus pa'i phyir te/ dper na glang po che lta bu'o/ /kha cig ni sha'i phyir te ri dgas la sogs pa'o/ /kha cig ni pags pa'i phyir te gzig la sogs pa'o/ /dbang med gzhan dag ces bya ba la sogs pa la 'dir btab ste zhes bya ba'i sgra ni re re dang sbyar ro/ /de la rdog pas btab ste bkol ba ni rta la sogs pa'o/ /lag pas btab ste bkol ba ni ma he la sogs pa'o/ /lcag gis btab ste bkol ba ni bong bu la sogs pa'o/ /lcags kyus btab ste bkol ba ni glang po che rnams so/ /gdab pas btab ste bkol ba ni glang la sogs pa'o/ /yi dgas kyi 'gro ba'i sdug bsngal gyi dbang du byas nas/ yi dgas na yang 'dod pas phongs pa yis/ /zhes bya ba la sogs pa smos so/ /'dir yang spyi dang khyad par du bstan par rig par bya ste/ re zhig spyir bstan pa ni 'dod pas phongs pa bgres pa la sogs pa byas pa'i sdug bsngal yin no/ /nam yang 'dod pas yongs su rdzogs pa med pa'i phyir rgyun chags pa'o/ /mi 'chos pa zhes smos pa ni/ sdug bsngal mi bzad pa nyid du ston te/ bkres skom zhes bya ba la sogs pas ni bkres pa dang skom pa dang grang ba dang dro ba dang / ngal ba dang 'jigs pa zhes bya bar tshig bsdus te/ 'di rnams kyis bskyed pa'i sdug bsngal shin tu mi bzad pa/ thig gi drag po bstan 'tshal lo zhes bya bar sbyar ro/ /de la ngal ba ni zas kyi phyir yongs su rgyug pa rnams la 'byung ngo / /'di dag gi 'jigs pa ni skyes bu ral gri dang gtun shing dang zhags pa thogs pa rnams mthong na skye'o/ /sdug bsngal khyad par du bstan pa'i dbang du byas nas/ kha cig kha ni khab kyi mig tsam la/ /zhes bya ba la sogs pa smos te/ gang dag gi kha khab kyi mig tsam du chung ba de dag la de skad ces bya ste/ lto ba ri yi gtos tsam zhes bya ba ni lto ba ri'i gtos kyi tshad tsam zhes bya ba'i tha tshig go/ /mi gtsang gyin bor ba cung zad kyang / /zhes bya ba ni kha'i bu ga phra ba'i phyir mi gtsang ba ci bder bor ba cung zad tsam yang bza' bar mi nus so zhes bya ba yin no/ /kha cig pags rus lus zhes bya ba ni sha med pa'o/ /gcer bu zhes bya ba ni sgren mo'o/ /ta la'i yang tog bskams pa lta bu lags/ /zhes bya ba ni shing ta la mgo bskams pa dang 'dra ba zhes bya ba'i tha tshig ste/ yi dgas de dag ni lha ma yin zhes bya'o/ /yi dgas kha cig ni kha nas 'bar ba ste/ kha gdangs na me 'bar ba lta bu 'byung ba yin no/ /ci nyin par ram zhe na/ ma yin te mtshan zhing zhes bya ba smos te nub mo zhing ngo / /yang de dag zas su ci zhig za zhe na/ zas su 'bar ba'i khar babs bye ma 'tshal/ /zhes bya ba smos te/ kha 'bar bar byed pa'i bye ma babs pa ni/ 'bar ba'i khar babs bye ma'o/ /gang dag la zas su de dag bdog pa de dag la de skad ces bya'o/ /yi dgas kha cig gis ni phyis dang rnag la sogs pa'i mi gtsang ba yang mi rnyed do/ /de ci'i phyir zhe na/ smad rigs zhes bya ba smos te bsod nams ma byas pa'i phyir ro zhes bya ba'i tha tshig go/ /'o na de dag ci zhig za zhe na/ phan tshun gdong du 'tshog cing zhes bya ba la sogs pa smos te/ de dag gi phan tshun mthong nas khros pa'i dbang gis gdong du 'tshog par byed do/ /kha cig ni lag pa nas tho ba dag phyung ste/ gcig la gcig snun par byed do/ /des na de dag gi mgrin par lba ba 'byung ste/ de yongs su smin pa'i dbang gis khong du 'dzag pa la zas kyi bya ba sgrub bo/ /yi dgas 'di dag kha cig la sos ka'i dus su ni zla ba yang tsha bar 'gyur la/ dgun gyi dus la bab na ni nyi ma yang grang mor 'gyur ro/ /ljon shing 'bras bu med 'gyur zhes bya ba ni bsod nams dang mi ldan pa de rnams la ni shing ljon pa 'bras bu smin zhing zhim pa/ yal ga dud pa dag kyang mes bsregs pa bzhin du 'bras bu dang lo ma dag kyang med par 'gyur ro/ /de dag gis bltas pa tsam kho nas chu zhim po bsil ba 'bab pa'i klung yang mig gdug pa'i dug gis bsregs pa bzhin du skam par 'gyur ro/ /kha cig la ni me 'bar ba 'khrigs pa'i mdag mes gang bar 'gyur ro/ /kha cig la ni rnag gi klung srin bu sna tshogs kyis gang ba 'bab par 'gyur ro/ /kha cig la ni phyi sa dang gcin gyis gang bar 'gyur ro/ /de lta bu de dag dus ji srid cig tu 'tsho zhe na/ lo lnga stong dag dang khrir yang zhes bya ba la sogs pa smos te/ kha cig lo ni lnga stong / kha cig ni lo khrir yang mi 'chi'o/ /khyad par ci lta bu can dag yin zhe na/ bar chad med par sdug bsngal rten gyur pa/ /zhes bya ba smos te/ bar chad med par sdug bsngal gyi tshor bas nyen pa dag ces bya ba'i don to/ /yang ji ltar de dag gi lus sdug bsngal ba de lta bus kyang 'jig par mi 'gyur te/ nyes par spyad pa'i las kyi zhags pa ni/ /sra bas bcings pa'i lus can zhes bya ba smos te/ gang dag gis nyes par spyad pa'i las kyi zhags pa sra bas bcings pa zhes bya bar tshig sbyar ste/ de'i phyir mi 'jig go zhes bya ba'i tha tshig go/ /sdug bsngal de 'dra ba'i rgyu gang yin zhe na/ de ltar yi dgas rnams kyis zhes bya ba la sogs pa smos so/ /de la de ltar zhes bya ba ni ji skad bshad pa sten par byed do/ /sna tshogs pa zhes bya ba ni bkres pa dang skom pa la sogs par rig par bya'o/ /ro gcig ces bya ba ni sdug bsngal bar chad med pa nyid du ston par byed do/ /skye bo 'jungs dga' ba/ zhes bya ba la/ skye bo 'jungs pa ni skye bo ser sna can te/ de dag la dga' ba'o/ /de yang gang yin zhe na/ ser sna 'phags min zhes bya ba smos te/ 'phags pa ma yin pa nyid ni nyon mongs pa can nyid la rig par bya'o/ /ser sna de ni yi dgas kyi 'jig rten du skye ba'i rgyu yin par sangs rgyas bcom ldan 'das kyis gsungs te/ bdag cag ser sna can rnams ni/ /mig tshugs she dag lta lta nas/ /sbyin pa chung zad ma stsal des/ /bdag cag yi dgas 'jig rten lhags/ /zhes 'byung ba'i phyir ro/ /lha'i 'gro ba'i sdug bsngal gyi dbang du byas nas/ mtho ris na yang bde chen zhes bya ba la sogs pa smos te/ mtho ris dag na lha'i bu mo sgeg ma dang gzugs la sogs pa yul sna tshogs pa'i yid du 'ong ba dag gis bde ba chen po nyams su myong ngo / /de na bde ba de 'dra ba yod mod kyi/ de dag gi 'chi 'pho'i sdug bsngal nyid 'chi ba'i dus ni yid shin tu mi bde ba 'byung ba ni bde ba de bas kyang che'o/ /de ltar bsams nas ya rabs rnams kyis ni/ /zad 'gyur mtho ris slad du sred mi bgyi/ /ya rabs yin yang zad par 'gyur ba'i ngang tshul can gyi mtho ris la dga' bar mi bya'o zhes bya ba'i tha tshig go/ /lha rnams la gnad 'chad pa'i tshor ba med pa'i phyir ci'i phyir 'chi 'pho ba'i sdug bsngal 'byung zhe na/ lus kyi kha dog mi sdug 'gyur ba dang / /zhes bya ba la sogs pa smos so/ /'di skad du bshad pa yin te/ de dag la gnad 'chad pa'i tshor ba med pas lus kyi sdug bsngal med mod kyi/ 'chi 'pho ba'i snga ltas rnams mthong nas sems shin tu sdug bsngal ba ni 'byung ste/ ji skad du/ de nas lha'i bu zhig snying rje rje skad du ngu zhing / kyi hud dal gyis 'bab/ kyi hud rdzing bu zhes smre sngags 'don to zhes rgyas par 'byung ba lta bu yin no/ /lha rnams kyi 'chi 'pho ba'i snga ltas kyi sdug bsngal de dag kyang lnga yin te/ 'di lta ste sngon gyi kha dog phun sum tshogs pa med pas lus kyi mdog mi sdug pa dang / rang gi stan la mi dga' ba dang / me tog gi phreng ba rnyings pa dang / gos la dri ma chags pa dang lus las rdul 'byung ba'o/ /de ltar na gang dag mthong nas lha rnams yid mi bde ba skye bar 'gyur bas/ mtho ris 'chi 'pho sbron byed snga ltas lnga/ /lha yul lha'i 'jig rten na gnas pa'i lha rnams la 'byung ste/ mi rnams kyi 'chi bar 'gyur ba sbron pa'i snga ltas bzhin no/ /dper na khrus byas shing byug pas brkus pa gang yin pa zhig gi snying dang por tsha ba dang / rna ba ma bkag par sgra mi thos pa de ni ring por mi thogs par 'chi bar 'gyur ro zhes bya ba la sogs pa lta bu yin no/ /lha yi 'jig rten dag nas 'phos pa la/ /zhes bya ba la sogs pas ni lha rnams la sdug bsngal de tsam pa 'ba' zhig tu ma zad kyi/ de nas shi 'phos pa rnams la yang 'byung ba kho na'o zhes bya ba de ston te/ bsdus pa'i don ni lha'i 'jig rten nas shi 'phos pa la gal te lha dang mir skye bar 'gyur ba'i dge ba cung zad kyang med na slar ngan song gsum du sdug bsngal nyams su myong bar 'gyur ba kho na'o zhes bya ba yin no/ /lha ma yin gyi sdug bsngal gyi dbang du byas nas/ lha min dag na 'ang rang bzhin gyis/ /zhes bya ba la sogs pa smos so/ /lha ma yin rnams la ni rang bzhin gyis snyems pa'i nga rgyal las skyes pa'i nga rgyal yod/ de dag kyang nga rgyal che ba'i phyir ro/ /de lta bas na 'dis ni de dag gi nyon mongs pa'i kun nas nyon mongs pa'i sdug bsngal bshad do/ /rang bzhin gyis zhes bya ba smos pas ni g.yul 'gyed pa'i tshe lus kyi sdug bsngal yang 'byung ngo zhes ston par byed do/ /lha'i dpal la sdang phyir zhes bya ba 'dis ni snyems pa'i nga rgyal las skyes pa'i sdug bsngal gyi rgyu ston par byed do/ /skye ba'i kun nas nyon mongs pa'i sdug bsngal yang bstan pa'i phyir ro/ /de dag blo dang ldan na yang / /zhes bya ba la sogs pa smos te/gal te 'di dag la dge ba dang mi dge ba rnam par dpyod par nus pa'i blo yod du zin kyang 'on kyang 'gro ba'i sgrib pas bden pa mthong ba ni med do/ /'gro ba de nyid gang bden pa mthong ba'i rten gyi ngo bor mi 'gyur ba de lta bur mi dge ba'i las kyis 'phangs pa yin te/ de bas na sgrib pa zhes bya'o/ /lha ma yin gyi 'gro ba'i 'phen par byed pa ni mi dge ba'i las yin la yongs su rdzogs par byed pa ni dge ba kho na yin par 'dod do/ /lha'i 'gro ba ni 'phen par byed pa dang yongs su rdzogs par byed pa yang dge ba yin pas/ lha'i 'gro ba las lha ma yin gyi 'gro ba 'gro ba gzhan nyid du rnam par gzhag go/ /mi'i 'gro ba'i sdug bsngal gyi khyad par ni logs shig tu bshad de/ spyir/ des pa 'dod pas phongs dang 'chi ba dang / /na dang rgas sogs sdug bsngal du ma yi/ /'byung gnas zhes bya ba la sogs pa kho nas bstan zin pa'i phyir dang / sngar yang mi rnam pa du mas smad pa'i phyir ro/ /da ni de ltar 'khor ba'i nyes pa bshad nas de la mngon par mi dga' ba'i 'du shes nye bar bsgrub par/ 'khor ba de 'dra lags pas zhes bya ba la sogs pa smos te/ gang gi phyir de ltar 'khor ba nyes pa dang ldan pa de'i phyir lha la sogs par skye ba ni bzang po ma yin no/ /de ltar khyad par du skye ba'i nyes pa bshad nas/ mir skye ba ni gnod pa du ma'i zhes bya ba la sogs pa smos te/ skye ba ni nye du'i gnod pa la sogs pa gnod pa du ma'i snod du gyur cing rten du gyur pa yin par shes par gyis shig ces bya ba yin no/ /de ltar 'jig rten thams cad la mngon par mi dga' ba bskyed nas/ mya ngan las 'das pa la gzhug pa'i phyir/ mgo 'am gos la zhes bya ba la sogs pa smos te/ mgo la me shor ram gos la me shor na zhes bya bar sbyar ro/ /de dag phyir bzlog bgyi ba btang nas kyang / /zhes bya ba ni de dag gsad pa yang btang nas zhes bya ba'i tha tshig go/ /yang srid med par bgyi slad 'bad 'tshal te/ /zhes bya ba ni lus dang srog la mi lta ba'i brtson 'grus chen po de lta bu yang srid med par bya ba'i phyir 'bad par bya dgos so zhes bya ba yin no/ /ci'i phyir zhe na/ 'di bas ches mchog dgos pa gzhan ma mchis/ /zhes bya ba smos te/ 'di bas khyad par du 'phags pa'i dgos pa gzhan ni med kyi/ 'di ltar skyes bu'i don gyi dam pa ni 'di kho nar zad do snyam du dgongs pa yin no/ /yang srid pa med pa yang ji ltar 'thob ce na/ tshul khrims dag dang bsam gtan shes rab kyis/ /zhes bya ba la sogs pa smos te/ bslab pa gsum yongs su rdzogs par byas nas mya ngan las 'das pa thob par gyis shig ces bya ba'i don to/ /mya ngan las 'das pa de la yang rnam pa gnyis te phung po'i lhag ma med pa dang / phung po'i lhag ma dang bcas pa'o/ /de la phung po'i lhag ma med pa ni sdug bsngal nye bar zhi bas rab tu phye ba'i phyir zhi ba zhes bya ba'i sgras ston to/ /phung po'i lhag ma dang bcas pa ni dbang po dul bas rab tu phye ba'i phyir/ dul ba zhes bya ba'i sgras ston to/ /gnyi ga yang 'dod chags la sogs pa'i dri ma nye bar zhi bas/ dri ma med pa ste/ mya ngan las 'das pa zhes bya ba'i go 'phang gnas de lta bu thob cing rab tu thob par gyis shig ces bya ba'i tha tshig go/ /mi rga mi 'chi zhes bya ba la sogs pas ni mya ngan las 'das pa de nyid kyi khyad par gyi sgo nas bsngags pa bshad pa yin te/ de la dengs pa med pas na mi rgas pa'o/ /'chi bar mi 'gyur bas na mi 'chi ba'o/ /zad pa med pas na mi zad pa'o/ /lhag mas ni phyi rol pa'i mya ngan las 'das pa las khyad par du bya ba'i phyir te chen po bzhi dang nyi ma dang zla ba dag med par bshad do/ /da ni chos gang dag mngon du gyur pas mya ngan las 'das pa thob par 'gyur ba'i chos de dag bstan pa'i phyir/ dran dang zhes bya ba la sogs pa smos te/ de la dran pa ni dmigs pa ma brjed pa'o/ /chos rab tu 'byed pa ni de la shes rab gang yin pa'o/ /brtson 'grus ni mngon par spro ba gang yin pa'o/ /dga' ba ni dmigs pa de nyid la yid bde ba gang yin pa'o/ /shin tu sbyangs pa ni lus dang sems las su rung ba gang yin pa'o/ /ting nge 'dzin ni sems rtse gcig pa nyid do/ /btang snyoms ni sems dang sems las byung ba rnams rnal du 'dug pa dang lhun gyis grub par 'jug pa gang yin pa'o/ /chos bdun po de dag ni byang chub zag pa med pa'i ye shes kyi yan lag tu gyur pa'i phyir/ byang chub kyi yan lag ces bya ste 'khor du gyur pa'i phyir ro zhes bya ba'i don to/ /dge tshogs lags zhes bya ba ni dge ba'i rgyu yin no zhes bya ba'i tha tshig go/ /shes rab med la zhes bya ba la sogs pas ni chos gzhan gnyis po 'di lta ste/ bsam gtan dang shes rab dag mngon du gyur pas/ mya ngan las 'das pa 'thob par ston te/ de gnyis zung du 'brel pas mya ngan las 'das pa thob par 'gyur la/ de gnyis ni phan tshun gyi stobs kyis 'grub par ston to/ /shes rab med la bsam gtan yod min la/ /zhes bya ba ni gang zhig bsam gtan legs par bskyed mi shes pa de ni 'dir shes rab med pa yin par dgongs pa yin te/ de la ni bsam gtan mi 'grub po/ /bsam gtan med par yang ni shes rab yod min te/ /zhes bya ba ni bsam gtan med par yang gang gi chos rnams ji lta ba bzhin shes par 'gyur ba'i shes rab med de/ sems mnyam par gzhag pas yang dag pa ji lta ba bzhin du shes so zhes 'byung ba'i phyir ro/ /gang la de gnyis ka yod pa de 'khor ba gnag rjes lta bur rig par bya'o/ /rnam pa gcig tu na gang la skyes nas thob pa'i shes rab med pa de la bsam gtan mi 'grub la/ bsam gtan med par yang bsgoms pa las byung ba'i shes rab mi 'grub kyi gang la shes rab dang bsam gtan de gnyi ga yod la de'i 'khor ba gnag rjes lta bur rig par bya ste/ myur ba kho nar brgal bar nus pa'i phyir ro/ /da ni mya ngan las 'das pa 'thob par byed pa'i chos 'di rnams kyi bar chad du gyur pa bsam par bya ba ma yin pa'i gnas la sems pa/ de las bzlog pa'i phyir lung ma bstan pa zhes bya ba la sogs pa smos so/ /de bzhin gshegs pas lung du ma bstan pa'i dngos po bcu bzhi gsungs pa bcu bzhi gang zhe na/ 'di lta ste/ 'jig rten rtag pa dang / 'jig rten mi rtag pa dang / rtag pa yang yin mi rtag pa yang yin pa dang / rtag pa yang ma yin mi rtag pa yang ma yin pa dang / 'jig rten mtha' dang ldan pa dang / 'jig rten mtha' dang mi ldan pa dang / mtha' dang ldan pa yang yin mtha' dang mi ldan pa yang yin pa dang / mtha' dang ldan pa yang ma yin mtha' dang mi ldan pa yang ma yin pa dang / de bzhin gshegs pa shi phan chad yod pa dang / de bzhin gshegs pa shi phan chad med pa dang / de bzhin gshegs pa shi phan chad yod kyang yod la med kyang med pa dang / de bzhin gshegs pa shi phan chad yod pa yang ma yin med pa yang ma yin pa dang / srog gang yin pa de lus yin pa dang / srog kyang gzhan la lus kyang gzhan zhes bya ba yin no/ /dngos po bcu bzhi po 'di dag ni dris na lung mi bstan par bya ba yin pa'i phyir lung du ma bstan pa zhes bshad de/ 'di nyid gzhag par bya ba'i dri ba yin par bstan to/ /gnas 'di dag ni bsam par bya ba yang ma yin no/ /de ci'i phyir zhe na/ de yis blo ni zhes bya ba la sogs pa smos so/ /'di skad du gang zhig bsams na phan pa thob pa'am/ bde ba thob par 'gyur ba de bsam par bya ba yin na gnas 'di dag ni bsams pas ni sems zhi bar skyed par mi 'gyur bas bsam par bya ba ma yin no zhes bshad pa yin no/ /de ltar bsam par bya ba ma yin pa'i gnas yongs su spang bar bshad nas gang zhig bsams na byang chub kyi phyogs dang mthun pa 'di rnams skye bar 'gyur bde la sems nye bar gtad par/ mi shes pa las las te zhes bya ba la sogs pas ni rten cing 'brel bar 'byung ba'i yan lag bcu gnyis ston te/ 'di dag gi don ni mdo'i rjes su 'brangs nas khong du chud par bya'o/ /de la mdo ni 'di yin te/ ma rig pa'i rkyen gyis 'du byed/ 'du byed kyi rkyen gyis rnam par shes pa/ rnam par shes pa'i rkyen gyis ming dang gzugs/ ming dang gzugs kyi rkyen gyis skye mched drug / skye mched drug gi rkyen gyis reg pa/ reg pa'i rkyen gyis tshor ba/ tshor ba'i rkyen gyis sred pa/ sred pa'i rkyen gyis len pa/ len pa'i rkyen gyis srid pa/ srid pa'i rkyen gyis skye ba/ skye ba'i rkyen gyis rga ba dang 'chi ba dang mya ngan dang smre sngags 'don pa dang sdug bsngal ba dang yid mi bde ba dang / 'khrug pa rnams 'byung ste/de ltar na sdug bsngal gyi phung po chen po 'ba' zhig po 'di 'byung bar 'gyur ro/ /de ltar lugs dang mthun pa'i dbang du byas te bshad nas lugs las bzlog pa'i dbang du byas nas/ skye ba 'gags pas 'di kun 'gag par 'gyur/ /zhes bya ba smos te/ skye ba 'gags pas rga ba dang 'chi ba dang mya ngan dang smre sngags 'don pa la sogs pa'i chos rnams 'gag par 'gyur te/ de ltar ni sdug bsngal gyi phung po chen po 'ba' zhig po 'di 'gag par 'gyur te/ skye ba 'gags pas ni srid pa 'gag par 'gyur la/ ma rig pa 'gags pas 'du byed 'gag pa'i bar du 'gyur ro/ /ma rig pa gang zhe na/ mdo nyid las gang sngon gyi mtha' mi shes pa zhes bya ba la sogs pa bstan to/ /'dir mdor bsdu ba ni 'di yin te/ bden pa rnams mi shes pa ni don dam par ma rig pa yin no/ /mi shes pa zhes bya ba ni shes pa'i mi mthun pa'i phyogs yin par rig par bya'o/ /byis pa ma rig pa de dang ldan pa'i las dge ba dang mi dge ba dang mi g.yo ba ni ma rig pa'i rkyen gyis 'du byed rnams yin no/ /mdo las ni lus kyi 'du byed dang / ngag gi 'du byed dang / yid kyi 'du byed rnams zhes gsungs so/ /de skad du gsungs mod kyi/ 'on kyang 'dir ni lus dang ngag dang yid kyi las smos pa kho nar rig par bya'o/ /las de'i sa bon gang yin pa des bsgos pa'i sems ni 'du byed kyi rkyen gyis rnam par shes pa yin no/ /mdo las ni 'bras bu rgyus bstan pa'i dbang du mdzad nas/ rnam par shes pa'i tshogs drug go zhes gsungs te/ dper na tshe dang ldan pa khyod kyi dbang po rnams ni rab tu dngas zhes bya ba lta bu yin no/ /de bzhin du rnam par smin pa'i rnam par shes pa ni phra ba nyid kyis rang gi ngo bo bstan par bya ba ma yin te/ 'bras bu bstan par mdzad do/ /rnam par shes pa de yang 'du byed rnams kyis rim pa gang gis ming dang gzugs la sogs pa mngon par 'grub par byed pa 'phangs pa'i rim pa de kho nas rkyen du gyur pa'i phyir/ rnam par shes pa'i rkyen gyis ming dang gzugs zhes bya ba nas reg pa'i rkyen gyis tshor ba zhes bya ba'i bar gyis bshad do/ /ming dang gzugs gang zhe na/ ma'i mngal du nying mtshams sbyor ba'i gnas skabs nas tshor ba la sogs pa gzugs can yang ma yin pa'i phung po bzhi dang / 'byung ba dang rgyur byas pa'i gzugs te ci rigs par sbyar ro/ /de nyid nur nur po zhes bya ste/ rim gyis ni mer mer po la sogs pa'i tha snyad kyang 'thob po/ /de la phung po bzhi ni yang srid par 'khrid pa'i phyir dang yul la 'gro ba'i phyir dang ming nyid yin no/ /'byung ba dang rgyur byas pa ni grang ba la sogs pas 'gyur ba skyed pa'i phyir gzugs nyid yin no/ /ming dang gzugs de nyid rnam par 'phel ba'i rim gyis mig la sogs pa skye ba'i gnas skabs ni skye mched drug gi rkyen du 'gyur te/ gnas skabs de ni skye mched drug rdzogs par 'gyur bas so/ /skye mched drug nyid ni sems dang sems las byung ba rnams skye ba'i sgo'i don gyis so/ /skye mched drug po de dag yongs su smin pa dang / yul yang mngon du gyur pa las reg pa skye ste/ rten gyi bye brag gis rnam pa drug kho na'o/ /bde ba myong bar 'gyur ba la sogs pa'i reg pa ci 'dra ba de dang 'dra bar bde ba dang sdug bsngal ba dang / bde ba yang ma yin sdug bsngal ba yang ma yin pa'i tshor ba skye'o/ /de ltar na 'du byed rnams kyis 'phangs pa'i yan lag sred pa dang len pas mngon par brlan pa ni 'chi ba'i dus ni srid par 'gyur ro/ /de nas ci ltar 'phangs pa'i rim gyis skye bar yang 'gyur/ rga bar yang 'gyur ro/ /'chi bar yang 'gyur ro/ /de la sred pa gang zhe na/ tshor ba bde ba la ni mi 'bral bar 'dod/ sdug bsngal ni 'bral bar 'dod/ bde ba yang ma yin sdug bsngal yang ma yin pa la de gnyi gar mi 'dod pa gang yin pa ste/ de yang mdo las 'dod pa dang gzugs dang gzugs med pa na spyod pa'i bye brag gis rnam pa gsum du bstan to/ /len pa gang zhe na/ 'dod pa la sogs pa la 'dun pa'i 'dod chags gang yin pa'o/ /mdo las ni dmigs pa'i bye brag gis 'dod pa nye bar len pa dang / lta ba nye bar len pa dang / tshul khrims dang brtul zhugs nye bar len pa dang / bdag tu lta ba nye bar len pa zhes bya ba rnam pa bzhir bstan te/ 'dun pa'i 'dod chags des 'dod pa la sogs pa nye bar blangs par 'gyur bas so/ /sred pa dang len pa dag la khyad par ci yod ce na/ khyad par med par yang srid pa mngon par 'dod pa ni sred pa'o/ /khyad par du mngon par 'dod pa ni len pa'o/ /yang na ring ba'i rgyu ni sred pa yin la/ nye ba'i rgyu ni len pa yin par rig par bya'o/ /'du byed kyi sa bon sred pa dang len pas mngon par brlan pa de nyid 'bras bu skyed par mngon du phyogs pa ni srid pa zhes bya'o/ /mdo las ni 'dod pa'i srid pa dang / gzugs kyi srid pa dang / gzugs med pa'i srid pa zhes gsungs so/ /de skad gsungs mod kyi/ 'on kyang 'dir ni 'das pa'i srid pa kho na yin par bshad do/ /srid pa'i mjug thogs su skye ba yin te/ ming dang gzugs kyi rim gyis tshor ba'i bar yin no/ /skyes nas ni rga ba dang / 'chi ba la sogs par 'gyur ro/ /de ltar na zhes bya ba la sogs pa ni ji skad bshad pa'i rim gyis sdug bsngal gyi tshogs bdag med pa 'di 'byung bar 'gyur ba yin te/ mdo las ni skye ba la sogs pa rnam grangs tsam kho nas bstan par mdzad do/ /de ltar na 'dir rten cing 'brel par 'byung ba'i yan lag bcu gnyis mdor bsdus nas yan lag bzhir rnam par gzhag pa mdzad par rig par bya ste/ 'di lta ste/ dper na/ 'phen par byed pa'i yan lag dang / 'phangs pa'i yan lag dang / mngon par 'grub par byed pa'i yan lag dang / mngon par 'grub par byed pa'i yan lag go/ /yan lag bcu gnyis mdor bsdus nas/ /yan lag bzhir ni bgrangs pa ste/ /gsum dang bzhi dang gsum dang ni/ /gnyis po dag ste go rims bzhin/ /de ltar na re zhig skye ba gnyis rnam par bzhag pa'i dbang du mdzad nas bshad pa yin na/ /mdo las ni ma rig pa dang / 'du byed 'di ni sngon gyi mtha' pa'i 'phen par byed pa yin no zhes 'byung ba'i phyir/ yan lag bcu gnyis skye ba gsum du rnam par 'jog par mdzad de/ de la ma rig pa dang 'du byed ni 'das pa'i skye ba'o/ /rnam par shes pa nas srid pa'i bar du ni da ltar byung ba'i skye ba'o/ / skye ba dang rga shi ni ma 'ongs pa'i skye ba'o/ /de la 'das pa'i skye ba ni ma rig pa'i rkyen gyis 'du byed byas pa rnams kyis skye ba 'di la nying mtshams sbyor ba'i rnam par shes pa nas gzung ste/ tshor ba'i bar gyi rnam par smin pa 'grub la/ da ltar byung ba'i sred pa dang / len pa dang / srid pa rnams kyis ma 'ongs pa'i skye ba la sogs pa skyed do zhes bya bar rig par bya'o/ /skye ba gsum du rnam par gzhag pa 'di'i dgos pa ni sngon dang phyi ma'i mtha' dang bar dag la kun du rmongs pa rnam par bzlog pa yin no/ /de skad du gsungs mod kyi/ 'on kyang ma rig pa'i rkyen gyis 'du byed rnams kyis skye ba skyed pa'i dus na srid pa dang len pa dang srid pa dag kyang yod pa kho na yin la/ sred pa dang len pa dang srid pa dag gis ma 'ongs pa'i skye ba skyed par byed pa de yang ma rig pa'i rkyen gyis 'du byed do/ /ming dang gzugs la sogs pa las gzhan pa'i skye ba la sogs pa yang yod pa ma yin pas de dag nyid rnam pa gzhan gyis bshad pa yin te/ de lta bas na skye ba gnyis su rnam par gzhag pa yang mi 'gal ba kho na yin no/ /rten cing 'brel bar 'byung ba de ni lam gsum du rig par bya ste/ 'di lta ste ma rig pa dang sred pa dang len pa rnams ni nyon mongs pa'i lam yin no/ /'du byed dang srid pa ni las kyi lam yin no/ /yan lag lhag ma rnams ni rnam par smin pa'i lam ste spros pas chog go/ /dkyus ma brjod par bya ste/ rten cing 'brel par 'byung 'di rgyal ba yi/ /zhes bya ba la sogs pas ni rten cing 'brel bar 'byung ba'i bsngags pa yin no/ /rten cing 'brel par 'byung ba 'di ni de bzhin gshegs pa'i gsung gi gces par gyur pa yin te/ 'di ltar gang gis 'di legs par shes pa des de bzhin gshegs pa'i bstan pa yang dag par rtogs pa yin no/ /zab mo ste zhes bya ba ni zab mo nyid kho na ston par byed pa yin no/ /gang gis 'di ni yang dag mthong / /zhes bya ba la sogs pas ni sangs rgyas bcom ldan 'das kyis zag pa med pa'i ye shes bla na med pas thugs su chud par bya ba nyid kyis zab pa nyid du ston pa yin no/ /rten cing 'brel par 'byung ba shes pas de shes na/rten cing 'brel par 'byung ba zab mo nyid du bshad pa yin te/ ji skad du dge slong dag gang gis sA lu'i ljang pa 'di shes pa des rten cing 'brel bar 'byung ba shes so/ /gang gis rten cing 'brel par 'byung ba shes pa des chos shes so/ /gang gis chos shes pa des sangs rgyas shes so zhes gsungs pa lta bu yin no/ /yang na gang gis 'di ni yang dag mthong / /zhes bya ba la sogs pas ni rgyal ba'i gsung gi mdzod kyi gces pa nyid ston par byed do/ /zab pa nyid ni rang gis ma byas pa dang / gzhan gyis ma byas pa dang / gnyi gas ma byas pa dang / rgyu med pa las byung ba ma yin pa nyid kyi phyir rig par bya'o/ /'di ltar rang las kyang mi skye/ gzhan las kyang ma yin/ gnyi ga las kyang ma yin/ rgyu med pa las kyang mi skye'o/ /'on kyang ma rig pa'i rkyen gyis 'du byed rnams te/ lhag ma rnams kyang de dang 'dra'o/ /rnam pa gcig tu nam rig pa yang 'di snyam du bdag gis 'du byed rnams bskyed par bya'o snyam du mi sems/ 'du byed rnams kyang 'di snyam du bdag cag ni ma rig pas bskyed do snyam du mi sems la/ ma rig pa med par yang 'du shes rnams 'byung bar mi 'gyur zhes bya ba yang sngon la byed pa po ni mi dmigs te/ de ltar na rten cing 'brel bar 'byung ba zab pa nyid du rig par bya'o/ /de ltar rten cing 'brel bar 'byung ba la mkhas pas 'phags pa'i bden pa bzhi la dmigs pa'i lam bsgom par nus so zhes bstan pa'i phyir/ yang dag lta dang 'tsho dang zhes bya ba la sogs pa smos so/ /de la yang dag pa'i lta ba ni zag pa med pa'i shes rab bo/ /yang dag pa'i 'tsho ba ni kha gsag dang log pa'i 'tsho ba spang ba'o/ /yang dag pa'i rtsol ba ni brtson 'grus te/ de yang yang dag par spang ba bzhi'o/ /yang dag pa'i dran pa ni/ dmigs pa ma brjed pa'o/ /de yang dran pa nye bar gzhag pa bzhi po lus dang / tshor ba dang sems dang chos la dmigs pa rnams yin te/ dran pa nyid dran pa nye bar 'jog pa ni dran pa nye bar gzhag pa nyid yin pas so/ /gang dag 'dis dran pa nye bar 'jog pas zhes 'chad pa de dag gi gzhung lugs kyis ni dran pa nye bar gzhag pa shes rab yin no/ /yang dag pa'i ting nge 'dzin ni bsam gtan bzhi pa'o/ /yang dag pa'i ngag ni ngag gi dge ba'i las kyi lam bzhi'o/ /yang dag pa'i las kyi mtha' ni lus kyi mi dge ba'i las kyi lam spong ba'i rang bzhin gsum mo/ /yang dag pa'i rtog pa ni gnod sems med pa'i rtog pa dang / nges par 'byung ba'i rtog pa zhes bya ba la sogs pa ste/ dge ba'i rtog pa rnams pa du ma ni yang dag pa'i rtog pa'o/ /'phags pa'i lam gyi yan lag brgyad po 'di ni zhi bar bgyi ba'i slad du ste/ mya ngan las 'das pa thob par bya ba'i phyir bsgom par bgyi'o/ /'di ni 'phags pa'i lam 'di'i dmigs par gyur/ 'phags pa'i bden pa bzhi bstan pa'i phyir/ skye 'di zhes bya ba la sogs pa smos so/ /bzhi gang zhe na 'di lta ste/ sdug bsngal gyi bden pa dang / kun 'byung gi bden pa dang / 'gog pa'i bden pa dang / lam gyi bden pa'o/ / sdug bsngal gyi bden pa gang zhe na/ skye ba'i sdug bsngal zhes bya ba smos te/ mdor na nye bar len pa'i phung po lnga sdug bsngal ba'o zhes 'byung ba'i phyir nye bar len pa'i phung po lnga'i mtshan nyid kyi skye ba gang yin pa de ni sdug bsngal gyi bden pa yin no/ /skye ba de yang 'du byed kyi sdug bsngal nyid kyis sdug bsngal ba yin par rig par bya ste/ de nyid la dgongs nas nye bar len pa'i phung po lnga sdug bsngal ba'o zhes bshad do/ /mdo las ni/ skye ba sdug bsngal ba'o zhes bya ba la sogs pas bstan par mdzad do/ /kun 'byung ba'i bden pa gang zhe na/ sred pa zhes bgyi ba/ de ni de yi kun 'byung rgya chen te/ /zhes bya ba la sogs pa smos so/ /yang 'byung ba'i sred pa/ dga' ba'i 'dod chags dang lhan cig pa/ de dang der mngon par dga' ba gang yin pa 'di lta ste/ 'dod pa'i sred pa dang / 'byung ba'i sred pa dang / 'jigs pa'i sred pa zhes 'byung ba'i phyir ro/ /de yi zhes bya ba ni sdug bsngal gyi'o/ /'di las sdug bsngal kun 'byung bas na kun 'byung ste rgyu zhes bya ba'i don to/ /rgya chen te zhes bya ba ni sred pa'i dmigs pa mang ba nyid du ston to/ /de lta ma yin na ni 'di rgya chen po nyid du rung ba ma yin no/ / de la yang 'byung ba zhes bya ba ni/ yang srid pa la zhes dgongs pa'o/ /dga' ba'i 'dod chags dang lhan cig pa zhes bya ba ni yid bde ba dang lhan cig pa'i 'dod chags zhes bya ba'i tha tshig go/ /de dang der mngon par dga' ba zhes bya ba ni/ yang srid pa la dmigs pa nyid du ston par byed do/ /'dod pa'i sred pa zhes bya ba ni 'dod pa'i khams la dmigs pa'o/ /'byung ba'i sred pa zhes bya ba ni gzugs dang gzugs med pa'i khams la dmigs pa'o/ /'jig pa'i sred pa zhes bya ba ni bdag nyid med par dmigs pa'o/ /'gog pa'i bden pa gang zhe na/ 'di 'gog pa ni thar pa lags zhes bya ba smos te/ kun 'byung ba 'di 'gog pa gang yin pa de ni thar pa yin no/ /de ni 'gog pa'i bden pa yin par rig par bya'o zhes bya ba'i tha tshig ste/ sred pa de nyid gtan 'gog pa dang / rnam par zhi ba gang yin pa zhes 'byung ba'i phyir ro/ /de lta bas na 'dir sred pa zad pa mya ngan las 'das pa yin no zhes bstan pas ni phung po'i lhag ma dang bcas pa'i mya ngan las 'das pa ston to/ /lam gyi bden pa gang zhe na/ 'thob bgyid 'phags lam yan lag de brgyad lags/ /zhes bya ba smos te/ mya ngan las 'das pa 'thob par byed pa'i lam gyi bden pa ni gang 'phags pa'i lam yan lag brgyad pa bshad ma thag pa de yin no zhes bya ba'i don to/ /de ltar 'phags pa'i bden pa bzhi po dag /ces bya ba la sogs pa ni mya ngan las 'das pa thob par bya ba la sbyor bar byed do/ /de ltar zhes bya ba ni de ltar lam bsgom pa ji skad bshad pa'i rnam pas rtag tu dus thams cad du brtson par bya ba yin no/ /de ci'i phyir zhe na/ 'phags pa'i bden pa bzhi po dag /mthong bar bgyi slad de/ 'phags pa'i bden pa bzhi mthong bar bya ba'i don du'o/ /'phags pa rnams kyi bden pa gang dag yin pas na/ /'phags pa'i bden pa ste/ 'di dag ni 'phags pa rgyun du zhugs pa la sogs pas bden pa nyid du gzigs pa'i phyir ro/ /bdag cag khyim pa rgyal srid la gnas pa rnams kyis ji ltar 'phags pa'i bden pa bzhi mthong bar nus she na/ pang na dpal gnas zhes bya ba la sogs pa smos te/'di skad du bshad pa yin te/ khyim pa rgyal srid la gnas pa gzugs can snying po la sogs pas kyang 'phags pa'i bden pa bzhi shes pas nyon mongs pa'i chu bo las brgal bar byas pas/ de bas na khyod kyang 'bad par byos shig ces bya ba'i don to/ /gang dag chos mngon bgyis pa de dag kyang / /zhes bya ba la sogs pas ni 'phags pa'i lam skyes bu'i rtsal gyis bsgrub par bya ba nyid du ston par byed do/ /de dag kyang / gnam las babs pa ma lags zhes bya ba ni de dag dang po nyid nas shes pa yongs su grub zin pa cig las 'dir lhags pa ma yin pa'o/ /lo tog bzhin/ sa rum las 'thon ma lags zhes bya ba ni skyes bu'i rtsa la med par gyi na lo tog bzhin thon pa ma yin pa'o/ /'o na ci lta zhe na/ so so'i skye bo yin pa las 'bad de/ dge ba'i bshes gnyen la brten nas nyon mongs pa'i chu bo las brgal bar zad de/ de lta bas na skrag par ma byed cig snyam du dgongs pa yin no/ /da ni/ bsnyengs dang bral bar mang du gsol ci 'tshal/ /zhes bya ba la sogs pas mdor bsdus nas 'doms par byed de/ bsnyengs dang bral ba zhes bya ba ni bod pa'o/ /phan pa'i gdams ngag don po 'di lags so/ /zhes bya ba ni phan pa'i gdams ngag gces pa 'di nyid do zhes bya ba'i tha tshig go/ /de yang gang zhe na/ khyod kyis thugs dul mdzod cig ces bya ba smos te/ khyod kyis sems mi dge ba'i gnas nas bslangs te dge ba la zhog shig ces bya ba'i don to/ /ci'i phyir zhe na/ bcom ldan 'das kyis/ sems ni chos kyi rtsa ba lags par gsungs/ /zhes bya ba smos so/ /ni zhes bya ba ni gang gi phyir zhes bya ba'i don to/ /gang gi phyir bcom ldan 'das kyis dge ba'i chos de thams cad kyi rtsa ba sems yin par bstan pa de'i phyir khyod kyis sems dul bar bya ste/ yid ni chos rnams kyi sngon du 'gro ba'o zhes 'byung ba'i phyir ro/ /de lta bas na bsdus pa'i don ni yid rab tu dang bas ni bde ba thams cad thob par 'gyur la/ yid rab tu 'khrugs pas ni sdug bsngal thams cad thob par 'gyur ro zhes bya ba yin no/ /khyod la de skad gdams pa gang lags de/ /zhes bya ba la sogs pas ni 'di skad du ston to/ /bdag gis chos ji snyed bstan pa thams cad bsgrubs pas kyang de bzhin gshegs pa'i bstan pa la gnas par 'gyur ba ni ma yin no/ /'on kyang phyogs gcig bsgrubs pas kyang gnas pa yin te/ 'di ltar de thams cad ni dge slong khyim na gnas pa yongs su bor ba rnams kyis kyang bsgrub par dka' na khyim pa rnams kyis lta smos kyang ci dgos/ de lta bas na de'i nang nas/ gang zhig nus pa'i ngo bo de'i yon tan bstan cing bsgrub pas sku tshe don yod par gyis shig dang / de nyid chos thams cad 'thob pa'i rgyur 'gyur ro snyam du dgongs pa yin no/ /de ltar chos bstan pas sems mgu bar byas nas/ theg pa chen po la gzhug par bzhed de/ kun gyi dge ba kun la yi rang zhing / /zhes bya ba la sogs pa smos so/ /'jig rten na dge ba gang cung zad zag pa dang bcas pa dang / zag pa med pa dang / 'jig rten pa dang / 'jig rten las 'das pa gang ji snyed cig yod pa de dag thams cad la rdzogs pa'i sangs rgyas rnams kyis ji ltar thugs su chud pa/ de bzhin du bdag gis kyang rjes su yi rang ba bla na med pas rjes su yi rang ngo zhes bya ba la sogs pas tshig tu ston pas rjes su yi rang bar bya zhing dge ba'i rtsa ba 'dis bdag mgon med pa rnams kyi mgon/ skyabs med pa rnams kyi skyabs/ dpung gnyen med pa rnams kyi dpung gnyen/ gnas med pa rnams kyi gnas/ sangs rgyas su gyur cig ces/ nyid kyis legs par spyad pa rnam gsum yang / /sangs rgyas nyid thob bgyi slad yongs bsngos nas/ /de nas rjes su yi rang ba dang / yongs su bsngos pa las byung ba'i dge ba'i phung po 'di yis khyod/ /sku tshe dpag tu med pa mdzod ces bya ba 'chad par 'gyur ba dang sbyar ro/ /rim pa gang gis she na skye ba dpag tu med par zhes bya ba la sogs par smos te/ skye ba tshad med pa dag tu mdzad nas so/ /ci zhig mdzad ce na/ lha dang mi'i/ 'jig rten kun gyi rnal 'byor dbang mdzad nas/ /zhes bya ba smos te/ lha'i 'jig rten dang mi'i 'jig rten thams cad du rnal 'byor gyi dbang phyug mdzad cing byang chub sems dpa'i ting nge 'dzin gyi che ba'i bdag nyid kyis khams gsum gyi dbang po brnyes nas so/ / gzhan yang / 'phags pa spyan ras gzigs dbang spyod pa yis/ /skye bo nyam thag mang po rjes bzung ste/ /ji ltar bcom ldan 'das 'phags pa spyan ras gzigs dbang phyug gis thugs rjes brlan pa'i thugs kyis sems can rnam pa du ma seng ge dang / glang po che dang / sbrul dang / me dang / chom rkun dang / bcings pa dang / chu dang / rgyal po dag las bskyabs pa de bzhin du khyod kyis kyang de kho na'i tshul du sems can nyam thag pa rnams rjes su bzung nas so/ /de lta bas na 'dir snga mas ni sangs rgyas kyi chos yongs su smin par bshad la/ phyi mas ni sems can yongs su smin par bshad do/ /de ltar tshogs yongs su rdzogs pa srid pa tha mar 'khrungs nas/ nad la sogs pa'i chos rnams yongs su spangs te/ 'jig rten rnams kyi mgon po mdzod cig /gang du zhe na/ sangs rgyas kyi zhing ji ltar yongs su sbyangs par 'gyur ro/ /khyad par ji lta bu can zhig ce na/ sku tshe dpag tu med pa ste/ bde ba can na bcom ldan 'das snang ba mtha' yas ji 'dra ba de 'dra bar sangs rgyas par gyis shig ces bya ba'i tha tshig go/ /yang na nad la sogs pa bsal te/ sangs rgyas kyi zhing yongs su sbyangs nas zhes bya ba yin te/ de ltar yongs su sbyangs nas sangs rgyas kyi zhing der 'khrungs pa dang srid pa tha ma la mgon po mdzod cig ces bya ba yin no/ /shes rab tshul khrims zhes bya ba la sogs pa ni/ 'di skad du/ de ltar sangs rgyas nyid thob nas/ dus ci ran cig gis sems can gyi don mtha' yas pa mdzad de/ sangs rgyas kyi yongs su mya ngan las 'das pas yongs su mya ngan las 'das pa thob par gyis shig ces ston par byed do/ /de la shes rab tshul khrims gtong 'byung grags chen zhes bya bar sbyar te/ 'di ltar bcom ldan 'das de ni shes rab phun sum tshogs pa ste/ nges par 'byed pa'i shes rab dang ldan pa'o/ /'di ltar de ni tshul khrims phun sum tshogs pa ste/ ma nyams pa la sogs pa'i yon tan dang ldan pa'i tshul khrims kyi phung po bla na med pa dang ldan pa'o/ /'di ltar bcom ldan 'das de ni gtong ba phun sum tshogs pa ste thams cad gtong ba'o zhes de ltar yon tan la dga' ba'i skye bos dga' ba'i yid kyis mngon par dga' bar bya ba'i grags pa chen po rgyas par mdzad cing spel nas so/ /dri ma med ces smos pas ni yon tan rnams dpe zla med pa nyid du ston to/ /yang gang du rgya bskyed ce na smras pa/ lha yul mtho ris dang / nam mkha' bar snang dang / sa steng mi'i 'jig rten du'o/ /gzhan yang mi'i 'jig rten gyi sa la mi dang mtho ris ni lha rnams nges par rab tu zhi bar mdzad de zhes bya bar sbyar ro/ /khyad par ji lta bu dag cig ce na na chung mchog / bde dgas dga' ba dag ste/ na chung mchog rnams kyis bde ba'i dga' ba ni na chung mchog bde ba'i dga' bas dga' ba'o/ /des dga' ba dag ste/ de ltar rab tu myos pa'i mi dang lha rnams kyang rab tu zhi bar mdzad nas zhes bya ba ste tshul khrims la sogs pa la bkod nas so/ /nges par zhes smos pas ni 'phags pa'i chos la dgod par ston to/ /de nyid kyi phyir lha dang mi rnams smos te/ de dag kho na 'phags pa'i chos kyi snod yin pa'i phyir ro/ /de lta ma yin na lha ma yin rnams kyang na chung mchog gi bde ba'i dga' bas dga' ba yin no/ /de ltar 'jig rten du grags pa chen po yang rgyas par mdzad/ lha dang mi rnams kyi don yang mdzad nas so/ /nyon mongs nyam thag sems can tshogs kyi 'jigs skye dang / /'chi ba zhi mdzad rgyal ba'i dang po nyid brnyes nas/ /zhes bya ba 'dis ni dang po kho nar rig par bya ste/ 'dir tshig gi go rims sbyar ba ni rgyal ba'i dbang po de lta bu brnyes nas grags pa chen po yang rgyas par mdzad/ lha dang mi rnams kyang rab tu zhi bar mdzad de/ mya ngan las 'das pa thob par mdzod cig ces bya ba 'di yin no/ /de la nyon mongs nyam thag ces bya ba ni sems can nyon mongs pas gzir ba mang po'i 'o / 'jig pa dang skye ba dang 'chi ba ni/ 'jigs skye dang 'chi ba ste/ gang la de dag zhi bar byed pa'i ngang tshul yod pa de la de skad ces bya'o/ /'dir yang 'jig pa ni 'jig tshogs la lta bas byas pa yin no/ /skye ba ni mi shes pa dang / las dang / sred pa las rab tu skye ba yin no/ /'chi ba ni kha cig ni las zad pa las so/ /la la ni tshe zad pa las so/ /la la ni ya nga ba ma spangs pa las te rnam pa gsum du rig par bya'o/ /sangs rgyas nyid kyis ni sems can rnams kyi de dag thams cad sel to/ /'jig rten las 'das zhes bya ba la sogs pa thams cad ni mya ngan las 'das pa'i khyad par yin no/ /de la 'jig rten las 'das zhes bya ba ni phung po lhag ma med pa'i mya ngan las 'das pa'i dbyings su 'jig rten zad pas rab tu phye ba'i phyir ro/ /phung po'i lhag ma dang bcas pa yang 'jig rten pa'i sems kyis rig par bya ba ma yin pa nyid kyis 'jig rten las 'das pa ni yin na de ni 'dir mi gzung ste/ sangs rgyas nyid kyis bsdus pa'i phyir ro/ /ming tsam zhes bya ba ni dngos po nyid las sel ba yin te/ mdo las lnga po 'di dag ni ming tsam ste 'das pa dang ma 'ongs pa dang mya ngan las 'das pa dang so sor ma brtags par 'gog pa dang gang zag go zhes 'byung ba'i phyir ro/ /zhi ba ni 'khor ba'i gnod pa med pa'i phyir ro/ /mi bsnyengs pa ni de la 'jigs par bya ba dang / 'jigs pa dag med pa'i phyir ro/ /mi bgres pa ni zad mi shes pa'i phyir ro/ / nongs pa mi mnga' ba ni rtag pa'i phyir te/ phung po'i lhag ma med pa'i mya ngan las 'das pa'i dbyings kyi go 'phang de lta bu brnyes par mdzod cig ces bya ba'i tha tshig go/ /bshes pa'i phrin yig gi rgya cher bshad pa'i tshig gsal ba zhes bya ba/ slob dpon blo gros chen pos mdzad pa rdzogs so/ / //