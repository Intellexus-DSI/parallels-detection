rgya gar skad du/ bo d+hi tsaH b+ha ba na tan+ta/ bad skad du/ byang chub kyi sems sgom pa'i rgyud/ bcom ldan 'das dpal kun tu bzang po la phyag 'tshal lo// 'di skad bsha pa'i dus gcig na/ bcom ldan 'das de bzhin gshegs pa yang dag par rdzogs pa'i sangs rgyas bcom ldan 'das de bzhin gshegs pa thams cad kyi bdag po khyad par du gyur pa'i snying pa nyid ma lus lus lus pa med pa dang dbyer med pa'o// mkha' dbyings dag pa'i gzhal yas khang yon tan gyi me 'od 'bar ba na/ rtag par ni kun tu zhal rgyas par gsal lo// kun gyi rang bzhin gyi thugs rje chen po mtha las/ langs spyod chen po'i sgra dang mthun par snang ba'i sgra la sogs pa bsam yas pa zad du byung bar grags so// de bzhin gshegs pa thams cad kyi rang bzhin bdag nyid chen po'i sgra la/ gang yang lus par ma nas 'dus te gnyis su med par brtags pas/ de nas gnyis su med pa'i bdag nyid chen pos nyid kyis nyid la ched du brjod pa 'di med du brjod do// kun gyi rang bzhin zhi ba 'di la bsam ning blang med lam mchog ste// mya ngan 'das dang 'khor ba gnyis med yang dag nyid/ chos kyi snying po phyi nang ma lus chos rnams kun gyi gzhi// bde gshegs kun gyi yum gyur gsang ba'i dbyings phyug ma// de bzhin nyid kyi ngang btsan bde ba chen po'i rgya mchog nyid// thams cad rang byung dkyil 'khor 'dir ni rnam par dag/ bde dang mi bde gnyis med ye nas rdzogs pa'i chos// mi skye mi 'gag cir yang mi dgongs dmigs su med// byang chub kyi sems sgom pa'i rgyud las// don dam pa'i gleng gzhi'i le'u ste dang po'o// // de nas bdag nyid chen pos ngo mtshar ba'i tshig 'di nyid la/ nyid kyis ched du brjod pa/ e e ma e ma ho// ngo mtshar gsang ba rmad du byung ba'i chos chen po// sus kyang ma bcos ma gsungs ma byas ngang gis gsal// skye ba med pas thams cad skyes kyang skye ba med// ming dang tha snyad 'dzin pa thams cad ye nas sangs rgyas yin// de nas yang ngo mtshar ba'i rmad du byung ste ma rtogs pa la ngo mtshar tshig 'di ched du brjod do// ma rig log 'khrul rtog pa'i gzung 'dzin gyis// med la yod brtags rten 'brel gnyis su 'khor// bya byed las 'phags rang bzhin nyid las nyams pa med// bdag nyid gnyis med bden pa ma mthong bas// sgyu ma la sogs dngos por 'dzin pas yang dag nyams// blun po gang zhig mkha' la mdud pa 'dor ba 'dra// de nas bdag nyid chen po gzhi dang rtsa ba med pa nyid la nyid kyis brjod pa// rgyu 'bras mi 'byed gzhi dang rtsa ba med pa'i chos chen po// mi dmigs dmigs pa med las dmigs pa sna tshogs 'byung // bsgrub tu med cing grub par bya ba 'di la ci yang med// ji bzhin nyid kyi ngang nyid yin pas btsan sar gnas pa ste// dmigs dang mi dmigs rtsol ba'i nad dang bral bas na// gnyen pos bcos su rdul tsam med pa yin// shin tu brtag dka' gting dpag bsam yas pa// rgyu dang 'bras bur 'dogs pa'i spyod yul min// byang chub kyi sems sgom pa'i rgyud las/ rdzogs pa chen po la ngo mtshar ba'i tshig bstan pa dang / de ma rtogs pa la ngo mtshar ba dang don dam pa'i rang bzhin bstan pa'i le'u ste gnyis pa'o// // de nas don dam pa'i rang bzhin de rtogs shing shes par bya ba// gnyis su med pa'i bdag nyid chen po de nyid kyis nyid la brjod pa// sems kyi rang bzhin kun gyi mchog ste blang dor med pa'i rgyal po yum// mi ldog sa la sogs pa dbang bcu rgyal ba kun dang gcig brnyes pa// gnas gsum mnyam nyid de la mtshan med yid kyis rab tu de la dad pas mos// ston pa 'jig rten sgron mar gyur gyis mtshungs par rab bsngags pa/ chos la chos nyid snying por gyur pa 'jam dpal gzhon nu'i snying po nyid// bde gshegs ma lus yum du gyur pas rgyal ba kun gyi yum gcig po// tshul khrims la sogs pha rol phyin lam spyod pa rgya mtsho'i gzhir gyur pa// rnam dag byang chub sems kyi ngang tshul bsgom dang yon tan khyad par ni// blo ldan nam zhig sems kyi dam pa de ni mngon du gyur pa na// de la sku gsum mchog tu gyur pa chos kyi sku zhes rgyal bas gsungs// shes byed dam par gyur pa shes rab spyan zhes kyang ni de la bya// rdo rje rtse mo'i mchog nyid mi rtog ye shes de yang de nyid do// ji snyed 'phags pa'i rnam grol chos su bstan pa de dag thams cad kyang // byang chub sems nyid rdzogs lam de yi yon tan de dag de las 'byung // 'phags pa'i rigs chen 'chi med byang chub sems dpa' de dag thams cad kyang // de med mi 'byung de phyir de ni rnam grol mchog gi lam nyid do// bla med rang bzhin mchog gi mchog nyid 'di ni kun gyi mchog/ gzhi rtsa med pa'i sems nyid rin chen nor 'dra la// mtshon du med pa rigs rgyud med de gang yang yod ma yin// cis kyang gzhig tu med pa'i phyir ni rdo rje nyid// mi 'gyur bde ba'i klung na de bzhin de gnas pa'i// byang chub snying po'i chos 'di mi dmigs byang chub sems mi dmigs// 'di ni yang dag nyid de drang srong rnams kyi lam gyi mchog/ sems kyis sems nyid de ltar mthong na bde/ ba'i mchog/ rang bzhin med pa'i sems la rang rig de bzhin bzhag/ ma bsams ma btsal de bzhin gnas pa bsgom pa yin// de na kun tu rdo rje sems dpa' ci 'dra bsgom pa byas par 'gyur// phra zhing shes dka' drang srong chen po'i lam 'di mi rtog rtog las 'das// rtog par dka' zhing bstan par dka' la brjod pa'i tha snyad rnams dang bral// tshig gis mi phebs gzhan dang byis pa kun gyi spyod yul ma yin yang // ston par nges pa'i lung dang bla ma rnams kyi man ngag de nyid don 'dir blta// mngon sum la sogs rgyu yis dngos po 'jig cing grub pa'i mtha' dpyod pa// de nyid rtog pa'i rgyun 'bra/ ngas spyod yul tshad mar bzhag nas blo yis 'jig byed de// rtog mtha' med phyir dpyod mtha' med de snying po med na tshad mar gang // de phyir 'jig rten tha snyad btags pa rnal 'byor lam 'dir mi dgos so// phyogs dus mnyam nyid rnam par dag pa ye nas yin pas na// sna tshogs chos rnams kun la ji ltar 'dod dbang bskur// 'jig rten 'das dang 'jig rten ma 'das thams cad kun// yang dag shes pas rab tu brtags pas rtogs 'gyur na// rang bzhin mnyam pa med las cir yang snang zhing 'byung // ji ltar snang ba nyid na'ang dbyings kyi rang bzhin de bzhin nyid yin te// de ltar rtog par gyur pa'i rang byung ye shes snying po ni// sna tshogs chos rnams kun la dbang yang bsgyur bas mi nyams te// de phyir tshad bzhi rgyu 'bras 'dod pa'i tha snyad pa ni tshad mar 'jog mod kyi// rgyu yi 'bras bu dam pa'i yul 'di tshad mas gzhig tu ga la yod de med// dpe dang tshad mas rnyed min gsang sngags rgya mtsho chen po 'di// yongs bsrubs kun bskyed snying por gnas te 'bras bu'ang yin// byang chub kyi sems sgom pa'i rgyud las/ don dam pa'i rang bzhin rtogs par bya ba'i thabs bstan pa dang / tshad mas gzhig tu med par bstan pa'i le'u ste gsum pa'o// // de nas de bzhin gshegs pa thams cad kyi bdag po chen po des/ nyid la nyid kyis bsgom du med pa'i don brjod pa// yangs so che'o shin tu phra ba'i chos nyid 'di// rgyu 'bras mi 'phyed ngang gis btsan pas de bzhin nyid// rang bzhin gnas pas bya med bde ba'i klung chen po// rna bas gzhan nas zos par mi rung tshig las 'das// lces kyang brjod du mi rung snod bcud ye nas rnam par dag/ blang dor med pa'i rdo rje'i sku ste rdzogs pa'i sku// drang srong bden par bzhugs pa rnams kyis brtag mi bya// don 'dis brtags pas mi rtog klung las nyams// chos kyi snying po 'di la bsgom du ci yang grub pa med// gang yang dmigs na mtshan med mtshan ma 'dra ste rtogs// mi rtog pa nyid rtogs pa'i klung ste ye shes skye// gang yang snang ba med pa'i chos nyid lam mchog la// ma btsal bsam dang bral na bsgom pa'i klung // btsal zhing brtags na lam mchog de las gol// de las de bzhin bde ba mi 'byung rgyu 'bras can// bsgom du med bzhin dmigs par byed pa smig rgyu chu byed 'dra// byang chub kyi sems sgom pa'i rgyud las/ sgom pa'i thabs bstan pa'i le'u ste bzhi pa'o// // de nas gnyis su med pa'i bdag nyid chen pos theg pa chen po'i don dang mtshan nyid nyid la nyid kyis brjod pa/ sems ni rdo shing 'dra ste dge dang mi dge'i las mi spyod pa dam pa'i sems yin no// don dam nyid la ming dang mtshan ma med de sems kyis dmigs par nus pa ma yin ngag gis bshad par nus ma yin// sems g.yos pa na mtshan ma nyid de mtshan ma'i rgyu la ming btags pa de ming dang mtshan ma zhes bya'o// rnam par rtog pa gang yang len zhing chags na de ming sgyu ma mi bde ba yi 'du shes yin/ ming dang mtshan ma gang na'ang med par rtogs shing shes na de ming yang dag pa yi ye shes so// ming dang mtshan ma ci yang rang rig yid las ma skyes pa ni de bzhin nyid ces bshad// theg pa chen po gang na bden pa bzhin du rnam par shes pa mi g.yo zhing ni sems kyi rgyu nyid skye ba med pa'o// rnam par rtog pa med pa gang na da ltar gyi ni rnam par shes pa mi skye'o// sangs rgyas spyod pa ji lta bu na sems med par shes chos la chos med par shes pa'o// sems gzugs med la shes pa yod pa gang na sems la chos la gzugs med pa de shes dang mi shes pa'o// pho mo khyim pa rab tu byung ba sems can sangs rgyas la sogs mthong ba de dag ma g.yos pa na yang dag pa bzhi chos lam spyod pa yin// sems de shes par bya ba'i phyir na bsgom pa'i mis ni su la'ang brten par mi rigs te// brten pa'i mi rnams mi rgod sems dang chas shing khe sogs ci thob tshol ba yin pas bsgom la gnod phyir ro// sems rtogs bsgom pa'i mis ni 'grus par gsungs pa nyin mtshan le lo mi byed pa'o// chos rnams thams cad brtags pa yod phyir brdzun te bden med nges pa med par 'chi tshe 'jigs med la/ bag chags de mthus dmyal ba'i bag tsha med de sangs rgyas nyid las dmyal sogs ming yang med// chos rnams thams cad ngo bo nyid kyis stong pa de ni sangs rgyas rnams kyi yang dag pa yi lam yin no// de ltar rtogs nas de thob pa la de nyid sangs rgyas yin par sangs rgyas gsungs// de 'dra'i chos 'di rtogs nas gzhan la 'chad pa de ni 'khor ba'i sems can sgrol la mkhas pa yin// dus gsum sangs rgyas kyis kyang 'di bzhin rtogs shing thob las byung nas mtshan dpe dod// ngo bo nyid kyis stong pa 'di ma rtogs par gzhan na chos dbyings med cing 'bras bu sangs rgyas med// ngo bo nyid stong spyod pa stong pa'i ngo bo nyid la ma chag par na de nyid mya ngan 'das pa'o// yang dag don 'di tshig gis bshad du mi rung tshig dang bshad pas sleb par nus ma yin// byang chub sems sgom pa'i rgyud las/ theg pa chen po mdo sde'i don dang mtshan nyid bstan pa'i le'u ste lnga pa'o// // de nas gnyis su med pa'i bdag nyid chen pos gnyis su med pa'i don nyid// nyid kyis nyid la ched du brjod pa ched du brjod do// byang chub sems ni yon tan thams cad 'byin pa'i nor bu nyid de theg pa'i mchog/ khyad par mchog tu gyur cing kun gyis rab tu bsngags pa rdzogs chen yin// kun gyi rang bzhin bya bral yangs pa'i snying po 'di ni bsgom du rdul tsam med// de ni skye med byang chub sems kyi rang bzhin dngos med dmigs su med pas so// byang chub sems ni de bzhin nyid las ngang gis 'da' mi byed// de ltar de bzhin gnas pa 'di la de bzhin gshegs pa kun gnas 'di la dgongs// de bzhin gshegs pa'i thugs nyid de bzhin nyid de de bzhin nyid las de mi 'byung // de ni rnam dag chos sku dri med 'od gsal bde chen lhun grub sa yang yin// mkha' dbyings gzhal yas kun tu 'od kyi sa las 'das pa'i bla med theg chen 'di// theg pa kun gyi nad gso mdzad pa'i sman pa'i rgyal po ste// 'di las zab pa'i chos ni gang na'ang med pa yin te shin tu phra// 'di ma mthong bar gang gA'i bye snyed sangs rgyas mthong yang yang dag byang chub med// theg gzhan blo yi gting du snang zhing ye shes chen po'i lam sbyangs byas kyang rtog pa'i klung // blo yi rim pas yun ring yun du bsgrubs na grub mtha' mthar 'dzin kho na de nyid do// theg gzhan grub mtha' 'di ni cir yang dmigs su med de kun gyi rang bzhin yin// 'di las ya mtshan 'phrul gyi ye shes 'od 'bar de ni kun la khyab par gsal// 'dir ma 'khyil pa'i chos ni gang na'ang med de thig le dag pa'i sku// 'di ni dmigs shing bsgom du med de bsgom pa'i tha snyad 'das// lam du bgrod du med de lam mchog lam gyi phul te de bzhin lam phugs nyid// 'di la rtogs par byar med kun sangs rgyas pa ye nas yin// 'khor ba mya ngan 'das pa gnyis med mnyam pa'i rgyal po blang dor med// de bzhin nyid ma gtogs pa'i chos rnams gud na yod ma yin// chos 'di snang ba thams cad 'du byed rgyun dang bcas pa'i mthu nyid snang ba ste// rgyun rtogs bag chags rgyun ma chad par snang ba yin pas snang ba'i dngos po brtag mi bya// de dag sems kyi 'byung 'jug rgyun bcad phyir na ye sangs rgyas pa las// gzhan du mi bsam de nyid de bzhin gyi nar de bzhin nyid// sems kyi phur pa de bzhin gting du btab nas bzhag pa de las dbyung mi bya// 'gul zhing g.yo ba'i tshe na bcing zhing 'byung du gzhug par yongs mi bya// byang chub kyi sems sgom pa'i rgyud las/ don gyi snying po rang bzhin yon tan dang bcas pa'i le'u ste drug pa'o// // de nas yang gnyis su med pa'i bdag nyid chen pos// kun nas nyon mongs pa'i mtshan nyid nyid la nyid kyis brjod pa// dngos po'i mtha' yi rgyu ni lo rgyus dag las lam 'di brtag par bya// skye bo kun gyi sems la mngon snang phyi nang grags pa'i chos 'di ni// 'dzin pa drug gis ji ltar mthong zhing brtags pa de ltar ma yin 'khrul// rang gi rtog pas myos pa de bzhin gzung ba de nyid bden gyur na// de dag dngos po med rtogs dgra bcom 'dra bar 'gyur bar rig/ de dag dus dgras 'joms dang sdug bsngal nyen las de 'khrul mngon par 'gyur/ gzhan du skye mched bsgoms nas rig pa de dag tshad mar gyur na ni// de nyid tshad mar gyur pas 'phags pa'i lam de su la'ang dgos mi 'gyur// lam med rnam grol lam du bstan zhing dbang po'i shes pas ma thar te// sdug bsngal 'ga' yang mi 'jil rnam rig shes te nyon mongs skye ba'i gnas// de phyir skye bos mthong ba de dag 'khrul par mngon zhing rgyal bas gsungs/ de la 'khrul pa'i dbang gis ji ltar snang bar 'gyur// kun tu rtog can yang dag ma yin kun tu rtog pas rtsol med nyams// blo gros phyin ci log tu gyur cing ma rig rkyen gyi dbang song bas// sems dang sems las byung ba de nyid lus gsum don du snang ba yin// 'du byed sna tshogs dag gis bag chags bsags las gang goms mthu brtas tshe// sems nyid yul dang lus 'drar snang ba rus pas gang ba bzhin du snang // bag chags bsags pa'i rgyun la dmigs skyes yid las btags pa'i bdag ni med// 'du byed mthu yis bsgribs shing phra ba ma mthong de las rnam rig skye// rgyun dang bcas pa'i sems kyi mthu ni ma rtogs rtog pa'i rjes 'brangs nas// de nas zag bcas rang bzhin rtog pas bdag gi chos rnams rgyas par byed// ldan par 'byung ba de ni shin tu rgyu ba de ni ma mthong las// bdag tu blta ba sogs pa mu stegs blta ba sna tshogs skye zhing thar par rtog/ sems 'di las rnams sna tshogs gnas 'gyur bag chags mtha' med nges pa med// bag chags brtas shing sad par byed pa'i rkyen yang rnam pa sna tshogs te// rkyen 'gas bag chags 'ga' zhig smin nas mi yi rgyud kyi lus snang la// rkyen gzhan dag gis bag chags gzhan sad byas tshe 'gyu ba'i mthu mthong nas// dbang phyug la sogs byed par 'dod de lam des mi zhi grol mi 'gyur// rnal 'byor lam bslad the tshom rgyu yang rgyun 'di phra ba ma rtogs skye// bdag tu brtags pas bsgribs te 'phags pa'i rigs dang rnam par bral// chos su btags pas sdug bsngal sna tshogs 'byung zhing ngan song srid par 'gyur// rnam shes de yang 'du byed rgyun las mtshan ma tha dad 'dzin pas na// las kyi khyad par dag gis brgyad du snang gis rigs la du ma med// shes shing rig pa'i rigs su gcig ste rigs la du ma med// de phyir sems kyi skad cig dang po'i de la lus dang chos kun gnas// de la bsam pa zhe na phyir phyi ma des 'byung de la snang // rang sems rgyun la 'phags pa skye bo'i chos ni gzhan na yod pa min// rgyud drug rigs lam de la'ang sna tshogs de dag rang gi ting 'dzin no// sems rgyun de ni phyogs kyang cung zad med pas gcig la brten pa med pa'o// de phyogs la med phyir na mtha' yas zhing rnams bdag gi lus// bdag gis lus ni mtha' yas zhing dang skye ba'i lus su rab snang yang // sems dang bag chags tha dad ma yin gcig min brtag par rab tu dka'// 'di kun rten cing 'brel bar 'byung ba'i tshul te skye dang 'gag 'gyur zhes// tshig pa'i sa bon bzhin du med las med pa mi 'byung rgyu 'bras med/ dngos por zhen cing rgyu dang 'bras bur ston pa'i sems nyid ni// rgyu dang rkyen du snang de de gnyis med phyir skye dang 'jig pa med// skye 'chi med phyir bdag gzhan med de 'chi 'pho med phyir rtag chad med// des na 'khrul 'khor med cing mya ngan 'das pa'ang med par mngon// gnas kyi skad cig nams kyang mi 'bral de tshe mnyam 'gyur de mod med// yang dag ma yin rtog pas bskyed phyir bag chags yod pa ma yin dang // spyod yul med phyir kun gzhi med cing rnam rig de yang med pa yin// phyogs rnams med phyir dmigs dang gnas med rnam shes rig pa ji ltar skye// de phyir sems 'di yod med mtha' las 'das shing gcig dang du ma bral// sems ni nang na mi gnas phyi rol mi gnas bar na gnas ma yin// thams cad kun la mnyam gnas de nyid ngang nas g.yos pa med// rnam dag lam chen sems nyid rdo rje 'di ni shes bya nyid de thams cad skye// cir yang mi dmigs kun tu 'od gsal snying po'i tshul te yan lag rgyas// ye nas gnas pa'i de bzhin nyid ni rang rig rnam par dag pa ste// de nyid yum gyi mkha' ste mi 'gyur gnas pas de bzhin sems zhes bya// sems ni mtshan mar ma yin thams cad 'byung bas dbyings kyang yin// mtha' dang dbus med mi rtog rtog las 'das pas chos skur bshad// de nyid 'phags pa'i tshogs su ye nas gsal bas ye shes tshogs chen po// cis kyang mi bsgrib mi shigs mi snang ba las thams cad snang bas kun gzhi yin// sems kyi gting 'di mthong na sems las ma gtogs chos rnams gang yang med// mchog tu rmad byung ngo mtshar khyad par yul 'di kun gyi sman chen yin// shes bya de bzhin nyid la rang rig rig byed rang zhir 'gro ru gzhug/ rang rig de yang de las byung nas de la gnas pas gnas pa de kar bzhag/ lam gzhan ji ltar bgrod kyang grub mtha' de nyid yin// de phyir kun gyi 'byung khungs de ni grub mtha' 'bras bu yin// thams cad rang gis 'char bas nam mkha'i tshul du'ang gnas// 'di ni kun gyi dmigs bu yin te gzhan long khrid par byed/ thams cad mnyam pa'i rgyal po bya ba yin pas spyod las 'das pa yin// de ltar ye nas gnas pa de la su zhig mi 'chos ngo bo de nyid de bzhin 'jog pa byang chub che/ de kho kun rdzogs rang bzhin chos kyi snying po lta spyod rdzogs pa yin// chos kyi snying po 'di la lta spyod de nyid bsgrub par byed pa de la snying po ring // de yis snying po ma mthong spyod dang bcas pas snying po nyams// 'di ni rtsol dang ye nas bral bas btsal du ye nas med phyir snying po'i mchog/ dus gsum rgyal bas kyang ni ma bsgrubs ma sbyangs ma btsal bzhag las mthong // mthong ma thag tu sbyang btsal 'gyod de sbyangs ma dgos par rtogs// rtogs pa'i ngang de la ni dus gsum rgyal ba'i sangs rgyas rdul snyed gnas// sangs rgyas bgrod phyir rtsol ba'i lam kun bor nas gdod sangs rgyas// rtsol bgrod lam la gnas tshe 'phags pa'i sar tshud tsam// de phyir nye lam bde rdzogs sku gsum rdo rje 'chang ba'i sa zhes snying po 'di la bya// ma bgrod gnas su phyin pa rang rgyud dag pas phyin pa'i sa yang yin/ phyi nang sems kyi spyod yul bag chags rgyun dang bcas par blta ba sems tsam yin// sems rgyun bag chags rtog pa de la snying po 'di nyid med// de phyir yul dang lus su blta ba de nyid rtogs pa'i rgyun nyid do// mi bsgom mi bsgrub mi bsrung de bzhin nyid la rang blo de bzhin bzhag/ de la bzhag sa 'gro sa 'dug sa kun gyis bgrod sar phyin pa yin pas nye lam mo// byang chub kyi sems sgom pa'i rgyud las/ sems tsam gyi lta ba 'bras bu yon tan dang bcas pa a tir la bzla ba'i le'u ste bdun pa'o// // de nas bcom ldan 'das gnyis su med pa'i bde ba chen pos yang dag pa ma grub pas de'i rdzu 'phrul 'khrul pa rnams la snang bar bstan pa 'di nyid la nyid kyis ched du brjod do// bde gshegs byang chub med phyir de yi rdzu 'phrul sgyu 'dra 'khrul la snang // de bzhin gshegs pa'i ye shes de nyid shin tu dge ba'i rgyud nyid dang // chos kyi dbyings nyid la ni de dag dmigs shing skye bar brtags pa yang // rdo rje gnas med phyir na mnyam gnas rang bzhin 'drar gyur dang // chos dbyings rdo rje rtse mo de dag phyogs gnyis med pas skad cig min// dag pa'i dge rtsa gzugs brnyan med pas 'jig rten yod mi 'gyur// de phyir byang chub ma chub mtshan nyid med par gcig pas blang dor med// don de'i tshul gyis don dam rnam grangs skye 'gag med dang mnyam nyid dang // gnyis med bsam 'das stong nyid chos dbyings brjod dang bral la sogs// bstan pa de kun tha snyad yin te don dam med cing kun sgrib med// don dam tshul gyis lam nyid 'di 'dra zhes pa kun sgrib yin// the tshom yod med chos ni gang la'ang spangs shing gnas par mi byed do// bsgom pa dang ni chos dbyings med phyir som nyi med la dam par blta ba'ang med// de ltar dngos po'i mtha' rnams brtags dang de bzhin sgyu ma med 'gyur phyir// yod la ltos pa'i med pa'ang med de yod pa'ang med// mtha' rnams med phyir dbus med dbus la'ang gnas par mi byed do// gang la'ang 'jig rten dbang phyug pad+mo kun kyang mi spang 'drar mnyam gnas// chos la 'khrul par mthong ba de nyid 'khrul pa yin par rab rtogs te// drug gis bstan pa'i bdud kyi las kyang mi 'dor ngan du mi rtog go/ shes rab thabs kyi spyod pa la'ang mi gnas phyir na bdud rtsi 'dra/ bar spyod// rang gi shes pa dam par byas shing kun las rgyal te des bsnyems na// 'dod chags zhe sdang skyes nas rtsod 'byung gti mug yin te don mi mthong // ji srid yid kyi g.yo ba de srid bdud kyi yul te phra ba'i lam// g.yo dang mi g.yo tha snyad mi gnas gnas la'ang gnas pa'ang med// snang med dbu ma'i lam ste byang chub sems zhes bde gshegs gsungs// de phyir gang yang mi 'byed zag med de bzhin nyid kyi thig ler thams cad gcig pa yin// 'di las gzhan med rgyu yin 'bras bu nyid de snying po'ang yin// 'di ma mthong na gang la bsnyad kyang rtog pa'i klung la gnas// gzugs dang mtshan ma smon par 'dzin pa rab spangs nas// rnam par thar pa gsum po bsgom pa'ang bdud kyi las yin gzugs nyid stong pa'o// 'khor ba'i lam gsum spong zhing mya ngan 'das lam bsgom pa'ang bdud nyid de// de nyid rang bzhin ma zhi/ rang bzhin rtsal spang gar mi gnas// 'phags pa kun gyi yul dang gnas kyang 'das sogs lam nyid gzhan na med// byang chub kyi sems sgom pa'i rgyud las/ mya ngan las 'das pa'i lam mthar gtugs pa bstan pa'i le'u ste brgyad pa'o// // de nas yang bcom ldan 'das bde ba chen pos/ yang dag pa'i don mdzub tshugs su dgongs pa sangs rgyas nyid kyis nyid la ched du brjod pa 'di ched du brjod do// ldang dang mi ldang ched du mi spang sems rten mi 'cha' mngon du min// 'jam dpal ma yin rdul tsam g.yo ba de nyid de yin der mi gnas// bsgom pa'i sa mi rnyed phyir bsgoms pas rnyed par mi 'gyur te// rnam bral gang la'ang mchog dang tha ma med par lam mchog 'di bsgom mo// bya byed bya bral ye nas de bzhin nyid 'di de bzhin rang bzhin gnas// de la 'khor ba mya ngan 'das med gang la'ang med min thams cad ldan// byang chub kyi sems sgom pa'i rgyud las/ rdzogs pa chen po mdor bsdus te sgom pa'i lam gyi mchog gi le'u ste dgu pa'o// // de nas yang bde ba chen pos/ rang bzhin gyis nyid la nyid kyis ched du brjod pa 'di ched du brjod do// 'du byed ma skyes chos kun 'byung med shin tu chos rnams mya ngan 'das// dngos med de tshe kun kyang chos kyi dbyings zhes dgra bcom rab 'byor yin// nam mkha' mi dmigs ming tsam dge dang mi dger dbye ba med// rtsol bar yid la mi byed gang la sems med shes dang mi shes bral// dran dang 'byed med spang len gang la'ang dga' dang mtshungs med mi dmigs shing // mnyam gnas gnyis su brtag med brjod bral bya dang mi bya med de sogs bri med// ched du rtsol bar yid la mi byed cis kyang mi 'khrugs mnyam shes dang // gang la'ang chags dang yul gyis myos skrag med de mi 'bral mi gnas shing // mi 'phrog mnyam shes bzhi po phyogs dang pha rol phyin rnams der shes te// sems kyis dbyings su bsgoms pas lam gyi phugs na 'dug pa ye yin gyis// gzhan du bsgoms pas 'od gsal don nyid rig par mi 'gyur ro// brda' can yang dag len pa'ang byang chub yin zhes ston pas rab gsungs phyir// de la 'di ni byang chub sems nyid bskyed cing bsgom pa'i gnas yin te// ting 'dzin gsum po brtan par byas shing rtags kyi phyag rgya gsum bcings nas// chos kyi phyag rgya chen po sems nyid bskyed de snying po brjod cing bsgom// rdo rje sems dpa' bsgoms pas lam kun ma nor bsgom pa yin// kun tu bzang mo'i spyod pas ma zin dge ba'i chos ni gang yang rung // kun tu bzang po'i spyod pa'ang bdud kyi las te zad cing mthar thug 'gyur// de dang ldan pa'i las ni bdud kyi las kyang byang chub chen por spyod par gsungs// don 'dir mos pa de yang byang chub chen po yin zhes rgyal bas rab tu bsngags// gnas 'dir bskyed pa tsam gyis 'jig rten gsum po bla mar bcas pa yi// mchod gnas nyan thos bdud kyi sde rnams zil gyis gnon par sangs rgyas gsungs// thabs chen byang chub sems dpa' gsang ba'i spyod pa'ang 'di nyid do// 'di med rgyal ba rnam par snang mdzad theg pa gsum ston mi srid do// skad cig tsam du dad pa'i shugs skyes de yang myur du 'jam dpal gzhon nur 'gyur// dkyil 'khor gsang bar zhugs shing theg chen byang chub mchog kyang gsungs pa yin// tshul khrims sdom pa kun kyang bsrungs shing sbyin gnas dam par rab tu bsngags// de phyir byang chub sems kyi bsod nams de la gzugs yod na// nam mkha' bar snang de yang snod du chung zhes rgyal bas mtshungs par gsungs// yang dag bde gshegs ma lus byang chub sems la gnas// byang chub sems dang lam du ma mtshungs chos gang med// rgyal bas sems kyi dngos gzhi phra ba mthong bas rgyas// bdud dang des zin zil gyis gnon pa de yang dbyings kyi ngang // 'di la skye dang 'gag pa med de 'du 'bral ci yang med// ye shes dbyings med mya ngan 'das pa'ang yin// chos zhes ming du gdags su dgos 'brel thams cad rdzogs// mtshan ma rab zhi mtshan ma med pa med pa'ang med// rab zhi med pa'i med pa'ang med las 'das pa ste// gzhan la spyod las 'das pas 'das las 'phags// stong pa mi dmigs rang bzhin med dang ji ltar de bzhin nyid// gdags pa'i bsgrub pa byed pa'i lam ste 'jug pa'i gnas// 'di la 'jug dang zhugs dang ma zhugs ye rgya chad pas theg pa'i bla// spyod med tshig las 'das pas kun la khyab phyir rgya mchog nyid// ming tshig bzlas pa rnam bral gsang sngags mchog chen yin// ye nas de las mi 'gyur rgyal bas bsgyur du rung ba min par rang byung nyid// 'di ltar rtogs nas 'di la blo gros gnas pa blo gros chog/ de ni 'jam dpal dpal ldan gzhon nu nyid ces bya// dus gsum sangs rgyas kun kyang de gtsug khur zhing de lta'i yon tan de dang mtshungs// de lta'i yon tan mtha' yas ma btsal ma bsgoms rang bzhin gnas las byung ba'i phyir// chos gzhan mi dgos yon tan rgyal ba'i theg chen 'di las chos gzhan med// de phyir chos lam 'jug dang zhugs nas 'bras thob 'dod pa khro na sbal 'dra// byang chub kyi sems sgom pa'i rgyud las/ rdzogs pa chen po'i rang bzhin nga rgyal dang bcas pa'i le'u ste bcu pa'o// // de nas bcom ldan 'das bde ba chen pos don mdor bstan pa nyid kyis nyid la ched du brjod pa 'di brjod do// skye bo skye ba sna tshogs dag na skyes shing skye 'gyur skye ba'i rgyun gyi dbang song ba// rtog mtha' mi shes rtog pas bslus shing rtog pa'i rgyun 'brangs 'khrul pa'i rtog las phyir ldog med gyur pa// sku ma'i sgyu shes dag gis sgyu ma'i glang po 'dra bar sgyu mas rmongs pa'i sgyu ma rnams// rmi lam rmi ba bzhin du rmi yis bden pa nyams shing rmi lam dbang du song ba'i rmi lam pa// lam 'di spangs shing mtha' dang lam gzhan lam du bltas pas ma nor lam du ston pa de// de dag rdo la gser bzhin thugs rje'i thugs rjes kye ma ho 'phrogs pa yin// mchog tu shes rab sbyangs pa rnams kyi spyod yul 'di yin gyi// skal med shes rab ma sbyangs pa la gsung gi nying khu 'di mi snang // rgyal ba rnams kyis bsnyen pa bdud rtsi'i lam mchog 'di// rgyal bas rnyed pa don chen rnyed pa'i mchog yin no// de lta'i don 'di bdag dang phrad nas bdag gis rtogs gyur cig/ smon zhing de la tha mal wa khyi la sogs gang 'dun kyang // de yis byang chub chen po'i bde la bsnyeg pa'i phyir// 'di ni 'phags pa'i khong na gnas pa'i nang na btsun zhing che// rtogs nas 'di la spyod pa la lta smos ci dgos te sangs rgyas yin// sems can las kyis 'di la mi 'phrogs shing // 'phags pa'i thugs rjes 'di la gzung du med// don gyi don te bsgom rtsol med pa'i don dam rgyal po yin// sangs rgyas thugs kyi nying khu sbas pa zab mo'i gsung // dri med rgya mtsho'i snying po byang chub rgya chen po// theg pa'i rtsa ba 'bras bu'i theg pa yongs kyi mchog/ ye nas gnas pa de nyid de ltar shes pa sgoms dang sangs rgyas yin// lta bas zin pa'i ye shes zang thal de bzhin dkyil po che// chos sku 'od dpag med pas don 'di bshad pa las// rgyal ba'i gsung gis bsgrags la 'di 'drar snang ngam zhes// de bzhin gshegs pa chos sku dpag med khyod la 'dun par gyis// chos sku'i gsung mchog rgya mtsho 'di la'ang de bzhin blta// sa bcu pa la 'di gnas phyir na de la 'di yang gtad// 'di blo su la gnas pa byang chub sems dpa' sa rnams grub pa'i mchog/ sa yang don 'di blo la skad cig gnas pa de la rdzogs par chos skus gsungs/ de yi byin rlabs rgyal ba kun kyang gsung bar 'gyur te de skad gsungs// don 'di gzugs sku mtshan dpe 'dod pas bstan pas rtogs mi rung // ma rtogs phyir na kha lces bshad pa yin phyir chos skus gsungs// chos sku bya bral 'di ltar snang ba kun la snang phyir gsung zhes rgyal bas gsungs// byang chub kyi sems sgom pa'i rgyud las/ theg pa'i mchog nyid dang de nyid la de nyid kyis bstod pa dang gdams pa bshad pa'i le'u ste bcu gcig pa'o// // byang chub kyi sems sgom pa'i rgyud theg pa'i snying po rdzogs so//